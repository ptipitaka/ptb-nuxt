---
title: ภาพการสังคายนา
description: ''
position: 6
category: ต้นเล่ม
---

<buddhist-verse>
  <template v-slot:header>พุทธดำรัส</template>
  <template v-slot:body>
    “อานนท์ บางทีพวกเธอพึงมีความคิดอย่างนี้ว่า <br/>
    ปาพจน์มีพระศาสดาล่วงแล้ว พระศาสดาของพวกเราไม่มี <br/>
    ข้อนี้ พวกเธอไม่พึงเห็นอย่างนั้น <br/>
    ธรรมก็ดี วินัยก็ดี อันใดอันเราแสดงแล้ว ได้บัญญัติไว้แล้วแก่พวกเธอ <br/>
    ธรรมและวินัย อันนั้น จักเป็นศาสดา แห่งพวกเธอ <br/>
    โดยกาลล่วงไปแห่งเรา” 
  </template>
  <template v-slot:footer>ที.มหา. ๑๐/๑๔๑/๑๗๘</template>
</buddhist-verse>

# ภาพการสังคายนา

## ปฐมสังคายนา พ.ศ. ๑

![พระโอวาทเรื่องการสังคายนา](/images/sangiti-images/001.png) 

“จุนทะ ควรที่บริษัททั้งหมดพึงพร้อมเพรียงกันประชุม รวบรวม ตรวจตราอรรถด้วยอรรถ พยัญชนะด้วย พยัญชนะ ในธรรมที่เราแสดงแล้ว เพื่อความรู้ยิ่ง อันจะเป็นเหตุให้พรหมจรรย์นี้ เป็นไปตลอดกาล ยืดยาว ตั้งมั่นอยู่นาน พรหมจรรย์นั้น จะพึงเป็นไปเพื่อประโยชน์สุขแก่ชนหมู่มาก เพื่ออนุเคราะห์แก่ชาวโลก เพื่อประโยชน์ เพื่อเกื้อกูล เพื่อความสุข แก่เทวดาและมนุษย์ทั้งหลาย” 

<div class="text-right pb-16">ที.ปา. ๑๑/๑๐๘/๑๑๘</div>

![ปฐมสังคายนา](/images/sangiti-images/002.png) 

ปฐมสังคายนา ณ ถ้ำสัตตบรรณคูหา ใกล้กรุงราชคฤห์ แคว้นมคธ ประเทศอินเดีย พระเจ้าอชาตศัตรู เป็นองค์อุปถัมภ์ พระมหากัสสปเถระเป็นประธานและเป็นผู้สอบถาม พระอุบาลีเป็นผู้ตอบข้อซักถามทางวินัย พระอานนท์เป็นผู้ตอบข้อซักถามทางธรรม การสังคายนาครั้งนี้กระทำหลังพุทธปรินิพพาน ๓ เดือน มีพระอรหันต์ประชุมกัน ๕๐๐ รูป กระทำการอยู่ ๗ เดือนจึงสำเร็จ 

## แคว้นวัชชี อินเดีย พ.ศ. ๑๐๐

![การสังคายนา ณ วาลิการาม](/images/sangiti-images/003.png) 

การสังคายนาครั้งที่ ๒ ณ วาลิการาม เมืองเวสาลี แคว้นวัชชี ประเทศอินเดีย มีพระเจ้ากาลาโศกราช เป็นองค์อุปถัมภ์ พระยสะ กากัณฑกบุตร เป็นผู้ชักชวน มีพระเถระผู้ใหญ่อีก ๗ รูปให้ความร่วมมือ ในการนี้พระเรวตะเป็นผู้ถาม พระสัพพกามีเป็นผู้ตอบปัญหาทางวินัยที่เกิดขึ้น การสังคายนาครั้งนี้ กระทำหลังพุทธปรินิพพาน ๑๐๐ ปี มีพระสงฆ์ประชุมกัน ๗๐๐ รูป กระทำอยู่ ๘ เดือนจึงสำเร็จ 

## กรุงปาฏลีบุตร แคว้นมคธ พ.ศ. ๒๓๔

![การสังคายนา สมัยพระเจ้าอโศก](/images/sangiti-images/004.png) 

การสังคายนาครั้งที่ ๓ ณ อโศการาม กรุงปาฏลีบุตร แคว้นมคธ ประเทศอินเดีย มีพระเจ้าอโศกมหาราช เป็นองค์อุปถัมภ์ พระโมคคลีบุตร ติสสเถระ เป็นประธาน การสังคายนาครั้งนี้กระทำหลังพุทธปรินิพพาน ๒๓๔ หรือ ๒๓๕ ปี มีพระขีณาสพ ๑๐๐๐ องค์ ร่วมสังคายนา กระทำอยู่ ๙ เดือน และเมื่อทำ สังคายนาแล้ว ได้ส่งสมณทูต ๙ สายออกไปประกาศพระพุทธศาสนาในประเทศต่าง ๆ 

## อโลกเลณสถาน ลังกาทวีป พ.ศ. ๔๓๓

![การสังคายนา ณ อโลกเลณสถาน](/images/sangiti-images/005.png) 

การสังคายนาครั้งที่ ๕ ณ อาโลกเลณสถาน มตเลชนบท ประเทศศรีลังกา ในรัชสมัยพระเจ้า วัฎฎคามณีอภัย ประมาณ พ.ศ. ๔๓๓ มีพระรักขิตมหาเถระเป็นประธาน และได้มีการจารึกพระธรรมวินัยเป็นลายลักษณ์อักษร ด้วยภาษามคธอักษรสิงหล ใช้เวลาปีหนึ่งจึงสำเร็จ พระไตรปิฎก ลายลักษณ์อักษร จึงมีขึ้นเป็นครั้งแรกในพระพุทธศาสนา 

## อาณาจักร ล้านนา พ.ศ. ๒๐๒๐

![การสังคายนา ณ เชียงใหม่](/images/sangiti-images/006.png) 

การสังคายนาครั้งที่ ๘ ณ วัดโพธาราม (วัดเจ็ดยอดพระอารามหลวง) เชียงใหม่ เมื่อราว พ.ศ. ๒๐๒๐ มีพระเจ้าติโลกราชเป็นองค์อุปถัมภ์ พระธรรมทินมหาเถระเจ้าอาวาสวัดป่าตาลเป็นประธาน มีการอาราธนาพระภิกษุผู้ทรงไตรปิฎกหลายร้อยรูป ให้ช่วยชำระอักษรพระไตรปิฎก การสังคายนาครั้งนี้ จัดเป็นการสังคายนาครั้งที่ ๑ ในประเทศไทย 

## อาณาจักร สยาม พ.ศ. ๒๓๓๑

![การสังคายนา ต้นกรุงรัตนโกสินทร์](/images/sangiti-images/007.png) 

การสังคายนาครั้งที่ ๙ ณ วัดพระศรีสรรเพชญ์ ปัจจุบันคือวัดมหาธาตุยุวราชรังสฤษฎิ์ กรุงเทพมหานคร ประเทศไทย เมื่อ พ.ศ. ๒๓๓๑ มีพระบาทสมเด็จพระพุทธยอดฟ้าจุฬาโลกมหาราชเป็นองค์อุปภัมภ์ สมเด็จพระสังฆราช (ศรี) เป็นประธาน ในครั้งนี้มีพระสงฆ์ ๒๑๘ รูป กับราชบัณฑิตาจารย์ อุบาสก ๓๒ คน ช่วยกันชำระพระไตรปิฎก แล้วจารึกลงในใบลาน 

