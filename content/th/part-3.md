---
title: ข้อความน่ารู้จากพระไตรปิฎก
description: เกี่ยวกับการชำระ การจารึก และการพิมพ์พระไตรปิฎก ในประเทศไทย
position: 8
category: ภาค ๓
---

# ภาค ๓ <br> <small>ข้อความน่ารู้จากพระไตรปิฎก</small>

## ๑. อะไรเป็นแก่นสารในพระพุทธศาสนา

สมัยหนึ่ง พระผู้มีพระภาคประทับ ณ เชตวนาราม ใกล้กรุงสาวัตถี มีพราหมณ์ผู้หนึ่งชื่อ ปิงคลโกจฉะ เข้าไปเฝ้า เมื่อได้กล่าวทักทายปราศรัยพอสมควรแล้ว พราหมณ์นั้น จึงกราบทูลว่า

"พระโคดมผู้เจริญ สมณพราหมณ์ที่เป็นเจ้าหมู่เจ้าคณะเป็นคณาจารย์ มีคนรู้จักมาก มีเกียรติยศ เป็นเจ้าลัทธิ อันชนหมู่มากเข้าใจกันว่าเป็นคนดี เช่น ปูรณะ กัสสป มักขลิ โคสาล อชิตะ เกสกัมพล ปกุธะ กัจจายนะ สัญชัย เวลัฏฐบุตร และ นิครนถนาฏบุตร๑ สมณพราหมณ์ทั้งหมดนั้น รู้แจ้งเห็นจริงตามปฏิญญาของตน หรือว่าไม่รู้แจ้งเห็นจริงเลย หรือบางพวกรู้ บางพวกไม่รู้"

พระผู้มีพระภาคตรัสว่า "อย่าเลย พราหมณ์ ข้อที่สมณพราหมณ์ทั้งหมดนั้น รู้แจ้ง เห็นจริงตามปฏิญญาของตน หรือไม่รู้แจ้งเห็นจริงเลยเป็นต้นนั้น จงยกไว้ เราจักแสดงธรรม แก่ท่าน ท่านจงตั้งใจฟังให้ดีเถิด"

เมื่อพราหมณ์ทูลรับคำแล้ว พระผู้มีพระภาคจึงตรัสว่า "ดูก่อนพราหมณ์ มีข้ออุปมา ว่า บุรุษผู้ต้องการแก่นไม้ แสวงหาแก่นไม้ เที่ยวเสาะหาแก่นไม้อยู่ เมื่อมีต้นไม้ใหญ่มีแก่น ยืนต้นอยู่ ละเลยแก่น กะพี้ เปลือก และสะเก็ดไม้เสีย ตัดเอากิ่งและใบไม้ไปด้วยสำคัญว่า เป็นแก่น คนที่รู้เรื่องดีเห็นเข้า ก็จะพึงกล่าวว่า บุรุษผู้เจริญนี้ ไม่รู้จักแก่น ไม่รู้จักกะพี้ เปลือก สะเก็ด กิ่งและใบไม้ เมื่อต้องการแก่นไม้ จึงละเลยแก่นเป็นต้น ตัดเอาแต่กิ่งและใบไม้ไปด้วยสำคัญว่าเป็นแก่น ทั้งจะไม่ได้รับประโยชน์จากกิ่งและใบไม้นั้นด้วย"

"มีอุปมาอื่นอีก บุรุษต้องการแก่นไม้ แต่ถากสะเก็ดไม้ไป ด้วยสำคัญว่าเป็นแก่น หรือถากเปลือกไปด้วยสำคัญว่าเป็นแก่น หรือถากกะพี้ไม้ไป ด้วยสำคัญว่าเป็นแก่น ก็จะพึง ถูกหาว่า ไม่รู้จักแก่นไม้เป็นต้น และไม่ได้รับประโยชน์จากสิ่งที่ถากไปนั้นเช่นเดียวกัน"

"อีกอุปมาหนึ่ง บุรุษต้องการแก่นไม้ ก็ตัดเอาแต่แก่นไป ด้วยรู้จักแก่นไม้ คนที่รู้เรื่องดีเห็นเข้าก็จะพึงกล่าวว่า บุรุษผู้เจริญนี้ รู้จักแก่น กะพี้ เปลือก สะเก็ด กิ่งและใบไม้ ต้องการ แก่นไม้ก็ตัดเอาแต่แก่นไป ด้วยรู้จักแก่นไม้ ทั้งจะได้รับประโยชน์จากแก่นไม้นั้นด้วย"

"ดูก่อนพราหมณ์ ข้ออุปไมยก็ฉันเดียวกันนั่นแหละ คือกุลบุตรบางคนในศาสนานี้ มีศรัทธาออกบวชไม่ครองเรือน ด้วยคิดว่า เราเป็นผู้อันความเกิด ความแก่ ความตาย ความโศก ความคร่ำครวญ ความไม่สบายกาย ไม่สบายใจ และความคับแค้นใจ เข้าถึง๑ ตัวแล้ว อันความทุกข์เข้าถึงตัวแล้ว มีความทุกข์เป็นที่ไปในเบื้องหน้า ไฉนหนอการทำที่สุดแห่งทุกข์๒ ทั้งหมดนี้จะปรากฏ ผู้นั้นออกบวชแล้ว ลาภสักการะและชื่อเสียงเกิดขึ้น ก็อิ่มใจ เต็มความปรารถนาด้วยลาภสักการะและชื่อเสียงนั้น ยกตนเอง ข่มผู้อื่น เพราะลาภสักการะและชื่อเสียงนั้น ว่าเราเป็นผู้มีลาภสักการะ ชื่อเสียง ส่วนภิกษุอื่น ๆ เหล่านี้ไม่มีใครรู้จักเป็นผู้มีศักดาน้อย คุณธรรมอื่น ๆ ที่ยิ่งกว่า ประณีตกว่าลาภ สักการะ และชื่อเสียง ก็ไม่ปลูกความพอใจ ไม่พยายามเพื่อทำให้แจ้งซึ่งคุณธรรมนั้น ๆ เป็นผู้มีความประพฤติย่อหย่อนหละหลวม"

"ดูก่อนพราหมณ์ เรากล่าวบุคคลนี้ว่าเปรียบเหมือน ผู้ต้องการแก่นไม้ แต่ละเลย แก่น กะพี้ เปลือก และสะเก็ดเสีย ตัดเอากิ่งและใบไป ด้วยสำคัญว่าเป็นแก่นฉะนั้น"

"อนึ่ง บุคคลบางคนออกบวช มีลาภสักการะชื่อเสียงเกิดขึ้น แต่ก็ไม่อิ่มใจ ไม่เต็มปรารถนาด้วยลาภสักการะชื่อเสียงนั้น ไม่ยกตน ไม่ข่มผู้อื่นเพราะสิ่งนั้น ทั้งยังปลูกความพอใจ พยายามเพื่อทำให้แจ้งซึ่งคุณธรรมที่ยิ่งกว่า ประณีตกว่าลาภสักการะชื่อเสียงนั้น ไม่มีความประพฤติย่อหย่อนหละหลวม ผู้นั้นได้ความสมบูรณ์ด้วยศีล ก็อิ่มใจ เต็มปรารถนาด้วยสีลสัมปทา (ความสมบูรณ์ด้วยศีล) นั้น ยกตนเอง ข่มผู้อื่นเพราะสีลสัมปทานั้นว่า เราเป็นผู้มีศีล มีกัลยาณธรรม ส่วนภิกษุอื่น ๆ เหล่านี้ เป็นผู้ทุศีล มีธรรมอันเลว คุณธรรมอื่น ๆ ที่ยิ่งกว่า ประณีตกว่าสีลสัมปทา ก็ไม่ปลูกความพอใจ ไม่พยายามเพื่อทำให้แจ้งซึ่งคุณธรรมนั้น ๆ เป็นผู้มีความประพฤติย่อหย่อนหละหลวม

ดูก่อนพราหมณ์ เรากล่าวบุคคลนี้ว่าเปรียบเหมือนผู้ต้องการแก่นไม้ แต่ละเลย แก่น กะพี้ และเปลือกเสีย ถากเอาสะเก็ดไป ด้วยสำคัญว่าเป็นแก่นฉะนั้น"

"อนึ่ง บุคคลบางคนออกบวช มีลาภสักการะชื่อเสียงเกิดขึ้น ก็ไม่อิ่มใจ ไม่เต็ม ปรารถนาด้วยลาภสักการะชื่อเสียงนั้น ประพฤติสมบูรณ์ด้วยศีล ก็อิ่มใจ แต่ยังไม่เต็ม ปรารถนาด้วยสีลสัมปทา (ความสมบูรณ์ด้วยศีล) นั้น ไม่ยกตน ไม่ข่มผู้อื่นเป็นต้นเพราะ สีลสัมปทานั้น คุณธรรมอื่น ๆ ที่ยิ่งกว่า ประณีตกว่าสีลสัมปทานั้น ก็ปลูกความพอใจ พยายามเพื่อทำให้แจ้งซึ่งคุณธรรมนั้น ๆ ไม่มีความประพฤติย่อหย่อนหละหลวม ผู้นั้นได้ความสมบูรณ์ด้วยสมาธิ (ความตั้งมั่นหรือความสงบแห่งจิต) ก็อิ่มใจ เต็มปรารถนาด้วยสมาธิสัมปทา (ความสมบูรณ์ด้วยสมาธิ) นั้น ยกตนเอง ข่มผู้อื่นเพราะสมาธิสัมปทานั้นว่า เราเป็นผู้ตั้งมั่น มีจิตมีอารมณ์เป็นหนึ่ง ส่วนภิกษุอื่น ๆ เหล่านี้ เป็นผู้ไม่ตั้งมั่น มีจิตหมุนไปผิดแล้ว คุณธรรม อื่น ๆ ที่ยิ่งกว่า ประณีตกว่า สมาธิสัมปทานั้น ก็ไม่ปลูกความพอใจ ไม่พยายามเพื่อทำให้แจ้ง ซึ่งคุณธรรมนั้น ๆ เป็นผู้มีความประพฤติย่อหย่อนหละหลวม

ดูก่อนพราหมณ์ เรากล่าวบุคคลนี้ ว่าเปรียบเหมือนผู้ต้องการแก่นไม้ แต่ละเลย แก่นและกะพี้เสีย ถากเอาเปลือกไป ด้วยสำคัญว่าเป็นแก่นฉะนั้น"

"อนึ่ง บุคคลบางคนออกบวช มีลาภสักการะชื่อเสียงเกิดขึ้น ก็ไม่อิ่มใจ ไม่เต็ม ปรารถนาด้วยลาภสักการะชื่อเสียงนั้น ได้ความสมบูรณ์ด้วยศีล ก็อิ่มใจ แต่ไม่เต็มปรารถนา ด้วยสีลสัมปทา (ความสมบูรณ์ด้วยศีล) นั้น ได้ความสมบูรณ์ด้วยสมาธิ ก็อิ่มใจ แต่ไม่เต็มปรารถนาด้วยสมาธินั้น ไม่ยกตน ไม่ข่มผู้อื่นเพราะสมาธิสัมปทานั้น คุณธรรมอื่น ๆ ที่ยิ่งกว่า ประณีตกว่าสมาธิสัมปทา ก็ปลูกความพอใจ พยายามเพื่อทำให้แจ้ง ซึ่งคุณธรรมนั้น ๆ ไม่เป็น ผู้มีความประพฤติย่อหย่อนหละหลวม ผู้นั้นได้ญาณทัสสนะ (ความเห็นด้วยญาณหรือปัญญา) ก็อิ่มใจ เต็มปรารถนาด้วยญาณทัสสนะ หรือปัญญานั้น ยกตนเอง ข่มผู้อื่นเพราะ ญาณทัสสนะนั้น ว่าเราอยู่อย่างรู้เห็น ส่วนภิกษุอื่น ๆ เหล่านี้ อยู่อย่างไม่รู้ไม่เห็น คุณธรรม อื่น ๆ ที่ยิ่งกว่าประณีตกว่าญาณทัสสนะ ก็ไม่ปลูกความพอใจ ไม่พยายามเพื่อทำให้แจ้ง ซึ่งคุณธรรมนั้น ๆ เป็นผู้มีความประพฤติย่อหย่อนหละหลวม

ดูก่อนพราหมณ์ เรากล่าวบุคคลนี้ ว่าเปรียบเหมือนผู้ต้องการแก่นไม้ แต่ละเลย แก่นเสีย ถากเอากะพี้ไป ด้วยสำคัญว่าเป็นแก่นฉะนั้น"

"อนึ่ง บุคคลบางคนอออกบวช มีลาภสักการะชื่อเสียงเกิดขึ้น ก็ไม่อิ่มใจ ไม่เต็มปรารถนาด้วยลาภสักการะชื่อเสียงนั้น ได้ความสมบูรณ์ด้วยศีล ก็อิ่มใจ แต่ไม่เต็มปรารถนาด้วยสีลสัมปทา (ความสมบูรณ์ด้วยศีล) นั้น ได้ความสมบูรณ์ด้วยสมาธิ ก็อิ่มใจ แต่ไม่เต็มปรารถนาด้วยสมาธิสัมปทา (ความสมบูรณ์ด้วยสมาธิ) นั้น ได้ญาณทัสสนะ (หรือปัญญา) ก็อิ่มใจ แต่ไม่เต็มปรารถนาด้วยญาณทัสสนะนั้น ไม่ยกตน ข่มผู้อื่นเพราะญาณทัสสนะนั้น คุณธรรมอื่น ๆ ที่ยิ่งกว่า ประณีตกว่าญาณทัสสนะ ก็ปลูกความพอใจ พยายามเพื่อทำให้แจ้งซึ่งคุณธรรมนั้น ๆ ไม่มีความประพฤติย่อหย่อนหละหลวม

ดูก่อนพราหมณ์ ธรรมอะไรบ้าง ที่ยิ่งกว่า ประณีตกว่าญาณทัสสนะ

ดูก่อนพราหมณ์ ภิกษุในพระธรรมวินัยนี้เข้าปฐมฌาน๑ (ฌานที่ ๑) เข้าทุติยฌาน (ฌานที่ ๒) เข้าตติยฌาน (ฌานที่ ๓) เข้าจตุตถฌาน (ฌานที่ ๔)

เข้าอากาสานัญจายตนะ (อรูปฌาน กำหนดอากาศไม่มีที่สิ้นสุดเป็นอารมณ์)

เข้าวิญญาณัญจายตนะ (อรูปฌาน กำหนดวิญญาณไม่มีที่สิ้นสุดเป็นอารมณ์)

เข้าอากิญจัญญายตนะ (อรูปฌาน กำหนดว่าไม่มีอะไรแม้แต่นิดหน่อย)

เข้าเนวสัญญานาสัญญายตนะ (อรูปฌาน ที่มีสัญญาความจำได้หมายรู้ ก็ไม่ใช่ ไม่มีสัญญา ก็ไม่ใช่)

เข้าสัญญาเวทยิตนิโรธ (สมาบัติชั้นสูงสุดในพระพุทธศาสนา ซึ่งเมื่อเข้าแล้วทำให้ ดับสัญญาความจำได้หมายรู้ และเวทนาความเสวยอารมณ์สุข ทุกข์ หรือไม่ทุกข์ไม่สุขได้) อาสวะของภิกษุนั้นสิ้นไปแล้ว เพราะเห็นด้วยปัญญา คุณธรรมเหล่านี้แล ที่ยิ่งกว่า ประณีตกว่า ญาณทัสสนะ

ดูก่อนพราหมณ์ เรากล่าวบุคคลนี้ ว่าเปรียบเหมือนผู้ต้องการแก่นไม้ ก็ตัดเอาแต่ แก่นไม้ไปฉะนั้น"

"ด้วยประการฉะนี้แหละพราหมณ์ พรหมจรรย์นี้ มิใช่มีลาภสักการะชื่อเสียงเป็น อานิสงส์ มิใช่มีความสมบูรณ์ด้วยศีลเป็นอานิสงส์ มิใช่มีความสมบูรณ์ด้วยสมาธิเป็น อานิสงส์ มิใช่มีญาณทัสสนะเป็นอานิสงส์ แต่ความหลุดพ้นแห่งใจอันไม่กลับกำเริบอันใด พรหมจรรย์นี้ มีความหลุดพ้นแห่งใจอันไม่กลับกำเริบนั้นแหละเป็นที่ต้องการ นั้นเป็นแก่นสาร นั้นเป็นที่สุดโดยรอบ"

เมื่อพระผู้มีพระภาคตรัสอย่างนี้ ปิงคลโกจฉพราหมณ์กราบทูลสรรเสริญ พระธรรมเทศนา แสดงตนเป็นอุบาสกถึงพระรัตนตรัยตลอดชีวิต

<div class="text-right text-sm">ม.มู. ๑๒/๓๕๓ - ๓๖๐/๓๐๓ - ๓๑๑</div>

<div class="text-center py-8">สรุปความ</div>

<list-item>

๑. ลาภสักการะชื่อเสียง เปรียบเหมือนกิ่งไม้ใบไม้

๒. ความสมบูรณ์ด้วยศีล เปรียบเหมือนสะเก็ดไม้

๓. ความสมบูรณ์ด้วยสมาธิ เปรียบเหมือนเปลือกไม้

๔. ญาณทัสสนะ หรือปัญญา เปรียบเหมือนกะพี้ไม้

๕. ความหลุดพ้นแห่งใจอันไม่กลับกำเริบ ซึ่งใช้คำภาษาบาลี "อกุปฺปา เจโตวิมุตฺติ" เปรียบเหมือนแก่นไม้

</list-item>

<hr>

## ๒. เกาะชายสังฆาฏิพระพุทธเจ้ายังไม่ชื่อว่าอยู่ใกล้

"ดูก่อนภิกษุทั้งหลาย ถ้าแม้ว่าภิกษุจับชายสังฆาฏิตามหลัง ย่างเท้าตามทุกก้าว แต่เธอมีความละโมบ มีความติดใจแรงกล้าในกามทั้งหลาย มีจิตพยาบาท มีความดำริแห่งใจ อันเป็นโทษ ลืมสติ ไม่มีสัมปชัญญะ มีจิตไม่ตั้งมั่น มีจิตหมุนไปผิด ไม่สำรวม๑ ตา หู จมูก ลิ้น กาย ใจ ภิกษุนั้น ก็ยังอยู่ไกลเราโดยแท้ และเราก็อยู่ไกลภิกษุนั้น ข้อนั้นเพราะเหตุไร เพราะภิกษุนั้นไม่เห็นธรรม ผู้ไม่เห็นธรรม ย่อมไม่เห็นเรา"

"ดูก่อนภิกษุทั้งหลาย ถ้าแม้ว่าภิกษุนั้น อยู่ไกลตั้งร้อยโยชน์ แต่เธอไม่มีความละโมบ ไม่มีความติดใจแรงกล้าในกามทั้งหลาย มีจิตไม่พยาบาท มีความดำริแห่งใจอันไม่เป็นโทษ มีสติตั้งมั่น มีสัมปชัญญะ มีจิตตั้งมั่น มีจิตมีอารมณ์เป็นอันเดียว สำรวมอินทรีย์ ภิกษุนั้น ย่อมชื่อว่าอยู่ใกล้เราโดยแท้ และเราก็อยู่ใกล้ภิกษุนั้น ข้อนั้นเพราะเหตุไร เพราะภิกษุนั้น เห็นธรรม ผู้เห็นธรรม ย่อมเห็นเรา"

<reference>ขุ. อิติ. ๒๕/๒๗๒/๒๖๗</reference>

## ๓. ศัตรูภายใน (โลภะ โทสะ โมหะ)

"ดูก่อนภิกษุทั้งหลาย มลทินภายใน อมิตรภายใน ศัตรูภายใน ผู้ฆ่าภายใน ข้าศึกภายใน ๓ ประการ ได้แก่โลภะ ความโลภ โทสะ ความคิดประทุษร้าย โมหะ ความหลง ดูก่อนภิกษุทั้งหลาย มลทินภายใน อมิตรภายใน ศัตรูภายใน ผู้ฆ่าภายใน ข้าศึกภายใน ๓ ประการเหล่านี้แล"

<reference>ขุ. อิติ. ๒๕/๒๖๘/๒๖๒</reference>

## ๔. อาคามี (ผู้มาเกิด) อนาคามี (ผู้ไม่มาเกิด) อรหันต์ (ผู้ไม่มีกิเลส)

"ดูก่อนภิกษุทั้งหลาย ผู้ประกอบด้วยกามโยคะ๒ ประกอบด้วยภวโยคะ๓ ย่อมเป็น อาคามี มาสู่ความเป็นอย่างนี้ ผู้ไม่ประกอบด้วยกามโยคะ แต่ยังประกอบด้วยภวโยคะ ย่อมเป็นอนาคามี ไม่มาสู่ความเป็นอย่างนี้ ผู้ไม่ประกอบด้วยกามโยคะ ไม่ประกอบด้วย ภวโยคะ ย่อมเป็นพระอรหันต์ ผู้สิ้นอาสวะ"

<reference>ขุ. อิติ. ๒๕/๒๗๖/๒๖๙</reference>

## ๕. ภิกษุผู้มีกัลยาณศีล กัลยาณธรรม กัลยาณปัญญา

"ดูก่อนภิกษุทั้งหลาย ภิกษุผู้มีกัลยาณศีล กัลยาณธรรม กัลยาณปัญญา ย่อมเป็น
ผู้เสร็จธุระอยู่จบพรหมจรรย์ในพระธรรมวินัย เราเรียกว่าอุดมบุรุษ

<list-item>

(๑) ภิกษุเป็นผู้มีกัลยาณศีล คือภิกษุในพระธรรมวินัยนี้ มีศีลสำรวมในปาฏิโมกข์ (ศีลที่สำคัญของภิกษุ) สมบูรณ์ด้วยอาจาระและโคจร (มารยาทและการไปแต่ในที่ที่สมควร) เห็นภัยในโทษเล็ก ๆ น้อย ๆ สมาทานศึกษาอยู่ในสิกขาบททั้งหลาย เธอชื่อว่ามีกัลยาณศีล ดั่งกล่าวมานี้แล

(๒) ภิกษุผู้มีกัลยาณศีลดั่งนี้แล้ว จะชื่อว่ามีกัลยาณธรรมอย่างไร ภิกษุใน พระธรรมวินัยนี้ประกอบเนือง ๆ ซึ่งการอบรมธรรม อันเป็นไปในฝ่ายแห่งการตรัสรู้ ๓๗ ประการ อยู่ เธอชื่อว่ามีกัลยาณธรรม ดั่งกล่าวมานี้แล

(๓) ภิกษุผู้มีกัลยาณศีล กัลยาณธรรมดั่งนี้แล้ว จะชื่อว่ามีกัลยาณปัญญาอย่างไร ภิกษุในพระธรรมวินัยนี้ ทำให้แจ้งเจโตวิมุติ ปัญญาวิมุติ อันไม่มีอาสวะ เพราะสิ้นอาสวะ ด้วยปัญญาอันยิ่งของตนในปัจจุบันอยู่ เธอชื่อว่ามีกัลยาณปัญญาอย่างนี้แล ภิกษุผู้มีกัลยาณศีล กัลยาณธรรม กัลยาณปัญญาดั่งนี้แล้ว ชื่อว่าเสร็จธุระ อยู่จบพรหมจรรย์ เราเรียกว่าอุดมบุรุษ"

</list-item>

<reference>ขุ. อิติ. ๒๕/๒๗๗/๒๗๐</reference>

## ๖. กองกระดูกเท่าภูเขา

"ดูก่อนภิกษุทั้งหลาย บุคคลคนหนึ่งที่เวียนว่ายท่องเที่ยวไปตลอดกัปป์ จะพึงมี กองกระดูกใหญ่ เสมือนหนึ่งเวบุลลบรรพตนี้ ถ้ามีผู้คอยรวบรวมไว้ และกองกระดูกที่รวบรวม จะไม่กระจัดกระจายหายเสีย"

<reference>ขุ. อิติ. ๒๕/๒๐๒/๒๑</reference>

## ๗. ยังพูดปดทั้ง ๆ ที่รู้ จะไม่ทำความชั่วอย่างอื่นเป็นไปไม่ได้

"ดูก่อนภิกษุทั้งหลาย เมื่อบุคคลยังไม่ละธรรมข้อหนึ่ง คือการพูดปดทั้ง ๆ รู้ เราย่อมไม่กล่าวว่า มีบาปกรรมอะไรบ้างที่ผู้นั้นจะทำไม่ได้"

<reference>ขุ. อิติ. ๒๕/๒๐๓/๒๑๔</reference>

## ๘. มูลรากแห่งอกุศล ๓ อย่าง (โลภะ โทสะ โมหะ)

"ดูก่อนภิกษุทั้งหลาย มูลรากแห่งอกุศล ๓ อย่างเหล่านี้ คือ

<list-item>

(๑) โลภะ ความอยากได้ เป็นมูลรากแห่งอกุศล

(๒) โทสะ ความคิดประทุษร้าย เป็นมูลรากแห่งอกุศล

(๓) โมหะ ความหลง เป็นมูลรากแห่งอกุศล

</list-item>

ดูก่อนภิกษุทั้งหลาย มูลรากแห่งอกุศล ๓ อย่างเหล่านี้แล"

<reference>ขุ. อิติ. ๒๕/๒๒๘/๒๓๔</reference>

## ๙. พระธรรมเทศนา ๒ อย่าง

"ดูก่อนภิกษุทั้งหลาย ธรรมเทศนาของพระตถาคต อรหันตสัมมาสัมพุทธเจ้า ๒ ประการ มีอยู่โดยปริยาย คือ ธรรมเทศนาที่หนึ่งว่า "ท่านทั้งหลาย จงเห็นบาปโดยความ เป็นบาปเถิด" ธรรมเทศนาที่สองว่า "ท่านทั้งหลายเห็นบาปโดยความเป็นบาปแล้ว จงเบื่อหน่ายคลายความติดในบาปนั้น จงหลุดพ้นไปเถิด" นี้คือธรรมเทศนา ๒ อย่างของพระตถาคต อรหันตสัมมาสัมพุทธเจ้าที่มีอยู่โดยปริยาย"

<reference>ขุ. อิติ. ๒๕/๒๑๗/๒๒๕</reference>

## ๑๐. อะไรเป็นหัวหน้าอกุศลธรรมและกุศลธรรม

"ดูก่อนภิกษุทั้งหลาย

อวิชชา (ความไม่รู้) เป็นหัวหน้าแห่งความพรั่งพร้อมด้วยอกุศลธรรมทั้งหลาย ความไม่ละอายใจ ความไม่เกรงกลัวต่อบาป ย่อมตามหลังมา

วิชชา (ความรู้) เป็นหัวหน้าแห่งความพรั่งพร้อมด้วยกุศลธรรมทั้งหลาย ความ ละอายใจ ความเกรงกลัวต่อบาป ย่อมตามหลังมา"

<reference>ขุ. อิติ. ๒๕/๒๑๘/๒๒๖</reference>

## ๑๑. อริยปัญญา

"ดูก่อนภิกษุทั้งหลาย สัตว์ที่เสื่อมจากอริยปัญญานั้น ชื่อว่าเสื่อมแท้ เขาย่อมอยู่ เป็นทุกข์ มีความติดขัด มีความคับแค้น มีความเดือดร้อนในปัจจุบัน สิ้นชีวิตไปแล้ว ก็มีทุคคติเป็นที่หวังได้ สัตว์ที่ไม่เสื่อมจากอริยปัญญานั้น ชื่อว่าไม่เสื่อม เขาย่อมอยู่เป็นสุข ไม่มี ความติดขัด ไม่มีความคับแค้น ไม่มีความเดือดร้อนในปัจจุบัน สิ้นชีวิตไปแล้ว ก็มีสุคติ เป็นที่หวังได้"

<reference>ขุ. อิติ. ๒๕/๒๑๙/๒๒๖</reference>

## ๑๒. คำอธิบายเรื่อง "ตถาคต"

"ดูก่อนภิกษุทั้งหลาย โลกอันตถาคตตรัสรู้แล้ว ตถาคตปลีกออกได้จากโลก เหตุให้โลกเกิดอันตถาคตตรัสรู้แล้ว ตถาคตละเหตุที่ให้เกิดโลกได้ ความดับแห่งโลกอันตถาคต ตรัสรู้แล้ว ตถาคตทำให้ความดับแห่งโลกแจ่มแจ้งแก่ตนได้ ข้อปฏิบัติให้ถึงความดับแห่งโลก อันตถาคตตรัสรู้แล้ว ตถาคตได้อบรมข้อปฏิบัติ ให้ถึงความดับแห่งโลกแล้ว สิ่งใดที่โลก พร้อมทั้งเทวดา มาร พรหม ที่ประชาพร้อมทั้งสมณพราหมณ์ ทั้งเทวดาและมนุษย์เห็นแล้ว ได้ยินแล้ว ทราบแล้ว๑ รู้แล้ว บรรลุแล้ว แสวงหาแล้ว ตรองตามแล้วด้วยใจ เพราะเหตุที่ สิ่งนั้น ๆ อันตถาคตตรัสรู้แล้ว จึงเรียกว่า ตถาคต ดั่งนี้"

"ดูก่อนภิกษุทั้งหลาย อนึ่ง ตถาคตตรัสรู้อนุตตรสัมมาสัมโพธิญาณในราตรีใด นิพพานแล้วด้วยอนุปาทิเสสนิพพานธาตุในราตรีใด ข้อความทั้งหมดที่ตถาคตกล่าว พูด แสดง ระหว่างราตรีนั้น ๆ (คือตั้งแต่ตรัสรู้แล้วจนถึงนิพพาน) ย่อมเป็นอย่างนั้นเทียว ไม่เป็นอย่างอื่น เพราะฉะนั้น จึงเรียกว่า ตถาคต"

"ดูก่อนภิกษุทั้งหลาย ตถาคตพูดอย่างใด ทำได้อย่างนั้น ทำได้อย่างใด ก็พูดได้ อย่างนั้น เพราะเหตุที่พูดได้ตามที่ทำ ทำได้ตามที่พูด ฉะนั้น จึงเรียกว่า ตถาคต"

"ดูก่อนภิกษุทั้งหลาย ตถาคตเป็นใหญ่ (โดยคุณธรรม) ไม่มีใครครอบงำได้ (โดยคุณธรรม) รู้เห็นตามที่แท้จริง เป็นผู้มีอำนาจ (โดยคุณธรรม) ฉะนั้น จึงเรียกว่า ตถาคต"

<reference>ขุ. อิติ. ๒๕/๒๙๓/๒๘๕</reference>

## ๑๓. ภิกษุ กับ คฤหัสถ์ ถ้อยทีถ้อยอาศัยกัน

"ดูก่อนภิกษุทั้งหลาย พราหมณ์ คฤหบดีที่อุปฐากท่านทั้งหลาย ด้วยจีวร บิณฑบาต ที่อยู่อาศัย และยากับเครื่องใช้ในการรักษาโรค นับว่าเป็นผู้มีอุปการะมาก แม้ท่านทั้งหลาย ที่แสดงธรรมอันดีงามในเบื้องต้น ท่ามกลาง และที่สุด พร้อมทั้งอรรถะและพยัญชนะ ประกาศพรหมจรรย์อันบริสุทธิ์ บริบูรณ์ สิ้นเชิงแก่พราหมณ์ คฤหบดีเหล่านั้น ก็นับว่าเป็นผู้ มีอุปการะมาก นี้แหละภิกษุทั้งหลาย พรหมจรรย์ที่ประพฤติโดยอาศัยกันและกัน เพื่อถอน กิเลสอันเปรียบเหมือนห้วงน้ำ เพื่อทำให้ทุกข์สิ้นไปโดยชอบ"

<reference>ขุ. อิติ. ๒๕/๒๘๗/๒๗๙</reference>

## ๑๔. สกุลที่มีสิ่งศักดิ์สิทธิ์ประจำอยู่

"ดูก่อนภิกษุทั้งหลาย ภายในเรือนแห่งตระกูลใด บุตร ๆ บูชามารดาบิดา ตระกูลนั้น ชื่อว่ามีพระพรหม ภายในเรือนแห่งตระกูลใด บุตร ๆ บูชามารดาบิดา ตระกูลนั้น ชื่อว่ามีเทวดาคนแรก ภายในเรือนแห่งตระกูลใด บุตร ๆ บูชามารดาบิดา ตระกูลนั้น ชื่อว่ามีอาจารย์คนแรก ภายในเรือนแห่งตระกูลใด บุตร ๆ บูชามารดาบิดา ตระกูลนั้น ชื่อว่ามีบุคคลผู้ควรนำของมาบูชา คำว่า พระพรหม คำว่า บูรพเทวดา (เทวดาคนแรก) คำว่า บูรพาจารย์ (อาจารย์คนแรก) คำว่า อาหุเนยยะ (ผู้ควรนำของมาบูชา) เป็นชื่อของมารดาบิดา เพราะมารดาบิดาเป็นผู้มีอุปการะมาก เป็นผู้คุ้มครองเลี้ยงดูบุตร แสดงโลกนี้แก่บุตร"

<reference>ขุ. อิติ. ๒๕/๒๘๖/๒๗๘</reference>

## ๑๕. ผู้กล่าวตู่ (หาความ) พระตถาคต

"ดูก่อนภิกษุทั้งหลาย

<list-item>

บุคคล ๒ ประเภทเหล่านี้ ย่อมกล่าวตู่ (หาความ) ตถาคต คือ

บุคคลผู้คิดประทุษร้าย มีโทสะในภายใน ๑

ผู้มีศรัทธา กล่าวตู่ ด้วยถือเอาความหมายผิด ๑

</list-item>

ดูก่อนภิกษุทั้งหลาย บุคคล ๒ ประเภทเหล่านี้แล ย่อมกล่าวตู่ตถาคต"

<reference>องฺ. ทุก. ๒๐/๒๖๘/๖๘</reference>

## ๑๖. ธรรมที่เป็นไปในส่วนแห่งความรู้ (วิชชาภาคิยะ)

"ดูก่อนภิกษุทั้งหลาย ธรรมอันเป็นไปในส่วนแห่งวิชชา (วิชชาภาคิยะ) ๒ อย่าง เหล่านี้ คือ สมถะ (ความสงบ) ๑ วิปัสสนา (ความเห็นแจ้ง) ๑

สมถะ อันบุคคลเจริญแล้ว ย่อมทำให้จิตได้รับการอบรม จิตได้รับการอบรมแล้ว ย่อมทำให้ละราคะ (ความกำหนัดยินดี หรือความติดอกติดใจ) ได้

วิปัสสนา อันบุคคลเจริญแล้ว ย่อมทำให้ปัญญาได้รับการอบรม ปัญญาได้รับ การอบรมแล้ว ย่อมทำให้ละอวิชชา (ความไม่รู้ตามความจริง) ได้

<reference>องฺ. ทุก. ๒๐/๒๗๕/๖๙</reference>

## ๑๗. คำอธิบายนิพพานธาตุ ๒ อย่าง

"ดูก่อนภิกษุทั้งหลาย นิพพานธาตุ มี ๒ อย่าง คือ สอุปาทิเสสนิพพานธาตุ กับ อนุปาทิเสสนิพพานธาตุ

สอุปาทิเสสนิพพานธาตุเป็นไฉน ภิกษุในพระธรรมวินัยนี้ เป็นพระอรหันต์ขีณาสพ อยู่จบพรหมจรรย์แล้ว มีกิจที่พึงทำอันได้ทำเสร็จแล้ว วางภาระแล้ว มีประโยชน์ของตนอันได้บรรลุแล้ว สิ้นเครื่องผูกพันในภพแล้ว หลุดพ้นแล้วเพราะรู้โดยชอบ ภิกษุนั้นยังมีอินทรีย์ ๕ ดำรงอยู่ เพราะเหตุที่อินทรีย์ ๕ ยังไม่หมดสิ้นไป จึงประสบสิ่งที่น่าพอใจบ้าง ไม่น่าพอใจบ้าง เสวยสุขบ้าง ทุกข์บ้าง ความสิ้นราคะ โทสะ โมหะ ของภิกษุนั้น เรียกว่าสอุปาทิเสสนิพพานธาตุ

อนุปาทิเสสนิพพานธาตุเป็นไฉน ภิกษุในพระธรรมวินัยนี้ เป็นพระอรหันต์ขีณาสพ อยู่จบพรหมจรรย์แล้ว มีกิจที่พึงทำอันได้ทำเสร็จแล้ว วางภาระแล้ว มีประโยชน์ของตนอัน ได้บรรลุแล้ว สิ้นเครื่องผูกพันในภพแล้ว หลุดพ้นแล้วเพราะรู้โดยชอบ การเสวยอารมณ์ ทั้งปวงของภิกษุนั้น ดับสนิท นี้เรียกว่า อนุปาทิเสสนิพพานธาตุ"

<reference>ขุ. อิติ. ๒๕/๒๒๒/๒๒๘</reference>

## ๑๘. ธรรมชาติที่ไม่เกิด ไม่ถูกปรุงแต่ง มีอยู่

"ดูก่อนภิกษุทั้งหลาย ธรรมชาติที่ไม่เกิด ไม่เป็น ไม่มีใครทำ ไม่มีอะไรปรุงแต่ง มีอยู่ ถ้าไม่มีธรรมชาติที่ไม่เกิด ไม่เป็น ไม่มีใครทำ ไม่มีอะไรปรุงแต่ง ความพ้นไปจากธรรมชาติ ที่เกิด ที่เป็น ที่มีใครทำ ที่มีอะไรปรุงแต่ง ก็จะปรากฏไม่ได้ เพราะเหตุที่มีธรรมชาติที่ไม่เกิด ไม่เป็น ไม่มีใครทำ ไม่มีอะไรปรุงแต่ง ความพ้นไปจากธรรมชาติที่เกิด ที่เป็น ที่มีใครทำ ที่มีอะไรปรุงแต่ง จึงปรากฏได้"

<reference>ขุ. อิติ. ๒๕/๒๒๑/๒๒๘</reference>

## ๑๙. ความเสื่อมที่เลวร้าย ความเจริญที่เป็นยอด

"ความเสื่อมจากญาติ ยังนับว่าเป็นความเสื่อมเพียงเล็กน้อยดอก ภิกษุทั้งหลาย ความเสื่อมที่นับว่าเลวร้ายยิ่งกว่าความเสื่อมทั้งหลาย ก็คือ ความเสื่อมจาก ปัญญา"

"ความเจริญด้วยญาติ ยังนับว่าเป็นความเจริญเพียงเล็กน้อยดอก ภิกษุทั้งหลาย ความเจริญที่เรากล่าวว่าเป็นยอด คือความเจริญด้วยปัญญา เพราะเหตุนั้นแล ท่านทั้งหลาย พึงสำเหนียกอย่างนี้ว่า เราจักเป็นผู้เจริญด้วย ปัญญาวุฑฒิ (ความเจริญด้วยปัญญา) ท่านทั้งหลายพึงสำเหนียกอย่างนี้แล"

"ความเสื่อมจากโภคทรัพย์ ยังนับว่าเป็นความเสื่อมเพียงเล็กน้อยดอก ภิกษุ ทั้งหลาย ความเสื่อมที่นับว่าเลวร้ายยิ่งกว่าความเสื่อมทั้งหลาย ก็คือความเสื่อมจาก ปัญญา"

"ความเจริญด้วยโภคทรัพย์ ยังนับว่าเป็นความเจริญเพียงเล็กน้อยดอก ภิกษุ ทั้งหลาย ความเจริญที่เรากล่าวว่าเป็นยอด คือความเจริญด้วย ปัญญา เพราะเหตุนั้นแล ท่านทั้งหลายพึงสำเหนียกอย่างนี้ว่า เราจักเป็นผู้เจริญด้วย ปัญญาวุฑฒิ (ความเจริญ ด้วยปัญญา) ท่านทั้งหลายพึงสำเหนียกอย่างนี้แล"

"ความเสื่อมจากยศ ยังนับว่าเป็นความเสื่อมเพียงเล็กน้อยดอก ภิกษุทั้งหลาย ความเสื่อมที่นับว่าเลวร้ายยิ่งกว่าความเสื่อมทั้งหลาย คือความเสื่อมจาก ปัญญา"

"ความเจริญด้วยยศ ยังนับว่าเป็นความเจริญเพียงเล็กน้อยดอก ภิกษุทั้งหลาย ความเจริญที่เรากล่าวว่าเป็นยอด คือความเจริญด้วย ปัญญา เพราะเหตุนั้นแล ท่านทั้งหลาย พึงสำเหนียกอย่างนี้ว่า เราจักเป็นผู้เจริญด้วย ปัญญาวุฑฒิ (ความเจริญด้วยปัญญา) ท่านทั้งหลายพึงสำเหนียกอย่างนี้แล"

<reference>องฺ. เอก. ๒๐/๗๗ - ๘๒/๑๕ - ๑๖</reference>

## ๒๐. จิตผ่องใสเศร้าหมองได้ หลุดพ้นได้

"ดูก่อนภิกษุทั้งหลาย จิตนี้ผ่องใส ก็แต่ว่าจิตนั้นแล เศร้าหมองเพราะอุปกิเลส
ที่จรมา"

"ดูก่อนภิกษุทั้งหลาย จิตนี้ผ่องใส ก็แต่ว่าจิตนั้นแล หลุดพ้นได้จากอุปกิเลส
ที่จรมา"

<reference>องฺ. เอก. ๒๐/๕๐ - ๕๑/๑๐</reference>

## ๒๑. การอบรมจิตของปุถุชนผู้มิได้สดับ และอริยสาวกผู้ได้สดับ

"ดูก่อนภิกษุทั้งหลาย จิตนี้ผ่องใส ก็แต่ว่าจิตนั้นแล เศร้าหมองได้เพราะอุปกิเลส๑ ที่จรมา บุถุชนผู้มิได้สดับเรื่องนั้น ย่อมไม่รู้ตามความจริง เพราะเหตุนั้น เราจึงกล่าวว่า การอบรมจิตของบุถุชนผู้มิได้สดับ๒ ย่อมไม่มี"

"ดูก่อนภิกษุทั้งหลาย จิตนี้ผ่องใส ก็แต่ว่าจิตนั้นแล หลุดพ้นได้จากอุปกิเลส ที่จรมา อริยสาวกผู้ได้สดับเรื่องนั้น ย่อมรู้ตามความจริง เพราะเหตุนั้น เราจึงกล่าวว่า การอบรมจิตของอริยสาวกผู้ได้สดับมีอยู่"

<reference>องฺ. เอก. ๒๐/๕๒ - ๕๓/๑๐</reference>

## ๒๒. เมตตาจิตชั่วเวลาลัดนิ้วมือเดียว

"ดูก่อนภิกษุทั้งหลาย ภิกษุส้องเสพ เจริญ ทำในใจ ซึ่งเมตตาจิต แม้ชั่วเวลาสักว่า ลัดนิ้วมือเดียว เราย่อมกล่าวว่า เธอผู้นี้อยู่อย่างไม่ว่างจากฌาน เป็นผู้ทำตามคำสอน ของศาสดา เป็นผู้ปฏิบัติตามโอวาท ไม่ฉันอาหารของราษฎรไปเปล่า ๆ จะกล่าวไยถึงข้อที่ภิกษุจะทำเมตตาจิตนั้นให้มากเล่า"

<reference>องฺ. เอก. ๒๐/๕๔/๑๐</reference>

## ๒๓. กุศล อกุศล มีใจเป็นหัวหน้า

"ดูก่อนภิกษุทั้งหลาย ธรรมที่เป็นอกุศล เป็นไปในส่วนแห่งอกุศล เป็นไปในฝักฝ่าย (พวก) แห่งอกุศล เหล่าใดเหล่าหนึ่ง ธรรมเหล่านั้นทั้งหมด มีใจเป็นหัวหน้า ใจย่อมเกิดก่อน ธรรมเหล่านั้น อกุศลธรรมทั้งหลายย่อมเกิดตามมา"

"ดูก่อนภิกษุทั้งหลาย ธรรมที่เป็นกุศล เป็นไปในส่วนแห่งกุศล เป็นไปในฝักฝ่าย (พวก) แห่งกุศล เหล่าใดเหล่าหนึ่ง ธรรมเหล่านั้นทั้งหมด มีใจเป็นหัวหน้า ใจย่อมเกิดก่อน ธรรมเหล่านั้น กุศลธรรมทั้งหลายย่อมเกิดตามมา"

<reference>องฺ. เอก. ๒๐/๕๗ - ๕๘/๑๑</reference>

## ๒๔. ผู้ให้ กับ ผู้รับ (ทายก กับ ปฏิคาหก)

"ดูก่อนภิกษุทั้งหลาย ในธรรมวินัยที่กล่าวไว้ชั่วแล้ว ทายก (ผู้ให้) พึงรู้ประมาณ ไม่ใช่ปฏิคาหก (ผู้รับ) ข้อนั้นเพราะเหตุไร เพราะธรรมะกล่าวไว้ชั่วแล้ว"

"ดูก่อนภิกษุทั้งหลาย ในธรรมวินัยที่กล่าวไว้ดีแล้ว ปฏิคาหก (ผู้รับ) พึงรู้ประมาณ ไม่ใช่ทายก (ผู้ให้) ข้อนั้นเพราะเหตุไร เพราะธรรมกล่าวไว้ดีแ

<reference>องฺ. เอก. ๒๐/๑๙๗ - ๑๙๘/๔๑</reference>

## ๒๕. ผู้ปรารภความเพียร กับ ผู้เกียจคร้าน

"ดูก่อนภิกษุทั้งหลาย ในธรรมวินัยที่กล่าวไว้ชั่วแล้ว ผู้ใดปรารภความเพียร ผู้นั้น ย่อมอยู่เป็นทุกข์ ผู้ใดเกียจคร้าน ผู้นั้นย่อมอยู่เป็นสุข ข้อนั้นเพราะเหตุไร เพราะธรรมะ กล่าวไว้ชั่วแล้ว"

"ดูก่อนภิกษุทั้งหลาย ในธรรมวินัยที่กล่าวไว้ดีแล้ว ผู้ใดเกียจคร้าน ผู้นั้นย่อมอยู่ เป็นทุกข์ ผู้ใดปรารภความเพียร ผู้นั้นย่อมอยู่เป็นสุข ข้อนั้นเพราะเหตุไร เพราะธรรมะ กล่าวไว้ดีแล้ว"

<reference>องฺ. เอก. ๒๐/๑๙๙ - ๒๐๐/๔๒</reference>

## ๒๖. โทษทั้งหลายมีมิจฉาทิฏฐิเป็นอย่างยิ่ง

"ดูก่อนภิกษุทั้งหลาย เราไม่เห็นธรรมอื่นสักข้อหนึ่งที่มีโทษมากเหมือนมิจฉาทิฏฐิ (ความเห็นผิด) นี้ ดูก่อนภิกษุทั้งหลาย โทษทั้งหลาย มีมิจฉาทิฏฐิ (ความเห็นผิด) เป็นอย่างยิ่ง"

<reference>องฺ. เอก. ๒๐/๑๙๓/๔๑</reference>

## ๒๗. ภพ (ความวนเวียนเป็นนั่นเป็นนี่) เปรียบเหมือนอุจจาระ

"ดูก่อนภิกษุทั้งหลาย อุจจาระ ปัสสาวะ น้ำลาย น้ำหนอง เลือด แม้มีประมาณน้อย ก็มีกลิ่นเหม็นฉันใด เราย่อมไม่สรรเสริญภพ (ความวนเวียนเป็นนั่นเป็นนี่) แม้มีประมาณน้อย โดยที่สุด แม้เพียงลัดนิ้วมือเดียวฉันนั้น"

<reference>องฺ. เอก. ๒๐/๒๐๔/๔๒</reference>

## ๒๘. ผลของสุจริตและทุจจริต

"ดูก่อนภิกษุทั้งหลาย นั่นไม่ใช่ฐานะ ไม่ใช่โอกาสอันจะเป็นไปได้ ที่วิบาก (ผล) ของกายทุจจริต วจีทุจจริต มโนทุจจริต จะพึงเกิดขึ้น ให้น่าปรารถนา น่าใคร่ น่าพอใจ ฐานะ นั้นย่อมไม่มี ก็แต่ว่าฐานะนั้นมีอยู่ ที่วิบาก (ผล) ของกายทุจจริต วจีทุจจริต มโนทุจจริต จะพึงเกิดขึ้น ให้ไม่น่าปรารถนา ไม่น่าใคร่ ไม่น่าพอใจ ฐานะนั้นมีอยู่"

"ดูก่อนภิกษุทั้งหลาย นั้นไม่ใช่ฐานะ ไม่ใช่โอกาส อันจะเป็นไปได้ ที่วิบาก (ผล) ของ กายสุจริต วจีสุจริต มโนสุจริต จะพึงเกิดขึ้น ไม่น่าปรารถนา ไม่น่าใคร่ ไม่น่าพอใจ ฐานะนั้นย่อมไม่มี ก็แต่ว่าฐานะนั้นมีอยู่ที่วิบาก (ผล) ของกายสุจริต วจีสุจริต มโนสุจริต จะพึงเกิดขึ้น ให้น่าปรารถนา น่าใคร่ น่าพอใจ ฐานะนั้นมีอยู่"

<reference>องฺ. เอก. ๒๐/๑๖๗ - ๑๗๒/๓๔ - ๓๕</reference>

## ๒๙. กายคตาสติ เปรียบเหมือนมหาสมุทร

"ดูก่อนภิกษุทั้งหลาย ใคร ๆ นึกออกถึงมหาสมุทรก็จะเห็นได้ว่า แม่น้ำน้อย ทั้งหลายใด ๆ ก็ตาม ที่ไหลลงทะเล ย่อมเป็นอันผู้นั้นหยั่งเห็นได้ กายคตาสติ (สติอันไปในกาย) ใคร ๆ เจริญแล้ว ทำให้มากแล้ว กุศลธรรมทั้งหลายใด ๆ ก็ตาม ที่เป็นไปในส่วนแห่งวิชชา (ความรู้ธรรมะที่เป็นจริง) ย่อมเป็นอันผู้นั้นหยั่งเห็นได้"

<reference>องฺ. เอก. ๒๐/๒๒๕/๕๐</reference>

## ๓๐. กายคตาสติ ทำให้ได้อะไรบ้าง

"ดูก่อนภิกษุทั้งหลาย ใคร ๆ นึกออกถึงมหาสมุทรก็จะเห็นได้ว่า แม่น้ำน้อย ทั้งหลายใด ๆ ก็ตาม ที่ไหลลงทะเล ย่อมเป็นอันผู้นั้นหยั่งเห็นได้ กายคตาสติ (สติอันไปในกาย) ใคร ๆ เจริญแล้ว ทำให้มากแล้ว กุศลธรรมทั้งหลายใด ๆ ก็ตาม ที่เป็นไปในส่วนแห่งวิชชา (ความรู้ธรรมะที่เป็นจริง) ย่อมเป็นอันผู้นั้นหยั่งเห็นได้

<reference>องฺ. เอก. ๒๐/๒๒๖/๕๐</reference>

## ๓๑. อานิสงส์ต่าง ๆ ของกายคตาสติ

"ดูก่อนภิกษุทั้งหลาย เมื่อธรรมอย่างหนึ่ง อันบุคคลเจริญแล้ว ทำให้มากแล้ว แม้กายก็สงบ แม้จิตก็สงบ แม้วิตก (ความตรึก) วิจาร (ความตรอง) ก็ระงับ ธรรมที่เป็นไปใน ส่วนแห่งวิชชา แม้ทั้งสิ้นก็ถึงความเจริญเต็มที่ ธรรมอย่างหนึ่งเป็นไฉน ธรรมอย่างหนึ่ง คือกายคตาสติ (สติอันไปในกาย) ดูก่อนภิกษุทั้งหลาย เมื่อธรรมอย่างนี้แล อันบุคคลเจริญแล้ว ทำให้มากแล้ว แม้กายก็สงบ แม้จิตก็สงบ แม้วิตก วิจารก็ระงับ ธรรมที่เป็นไปในส่วนแห่งวิชชา แม้ทั้งสิ้น ก็ถึงความเจริญเต็มที่"

(ขึ้นต้นอย่างเดียวกัน หรือคล้ายกัน มีคำแสดงอานิสงส์ของกายคตาสติต่อไปอีกว่า)

"เมื่อเจริญทำให้มากซึ่งกายคตาสติแล้ว อกุศลธรรมที่ยังไม่เกิด ย่อมไม่เกิดขึ้น ที่เกิดแล้ว อันบุคคลย่อมละได้"

"เมื่อเจริญทำให้มากซึ่งกายคตาสติแล้ว กุศลธรรมที่ยังไม่เกิด ย่อมเกิดขึ้น ที่เกิดแล้ว ย่อมเป็นไปเพื่อความเจริญไพบูลยิ่งขึ้น"

"เมื่อเจริญทำให้มากซึ่งกายคตาสติแล้ว อวิชชา อันบุคคลย่อมละได้ วิชชา ย่อมเกิดขึ้น อัสมิมานะ (ความถือตัวว่า เราเป็นนั่นเป็นนี่) อันบุคคลย่อมละได้ อนุสัย (กิเลส อย่างละเอียดที่นอนเนื่องในสันดาน) ทั้งหลาย ย่อมถึงความถูกถอนราก สัญโญชน์ (กิเลส ที่มัดสัตว์ไว้ในภพ) ทั้งหลาย อันบุคคลย่อมละได้" "เมื่อเจริญทำให้มากซึ่งกายคตาสติแล้ว ย่อมเป็นไปเพื่อความแตกฉานในปัญญา เพื่ออนุปาทาปรินิพพาน (สภาพที่ดับสนิทโดยไม่มีเชื้อเหลือ)"

"อเนกธาตุปฏิเวธ (ความตรัสรู้หรือรู้ซาบซึ้งตลอดธาตุเป็นอเนก) นานาธาตุปฏิเวธ (ความตรัสรู้หรือรู้ซาบซึ้งตลอดธาตุต่าง ๆ) นานาธาตุปฏิสัมภิทา (ปัญญาแตกฉานในธาตุต่าง ๆ) ย่อมเกิดขึ้นเมื่อเจริญกายคตาสติ"

"เมื่อเจริญทำให้มากซึ่งกายคตาสติแล้ว ย่อมเป็นไปเพื่อทำให้แจ้งโสดาปัตติผล สกทาคามิผล อนาคามิผล และอรหัตตผล"

"เมื่อเจริญทำให้มากซึ่งกายคตาสติแล้ว ย่อมเป็นไปเพื่อได้ปัญญา เพื่อความเจริญ ด้วยปัญญา เพื่อความไพบูลย์ด้วยปัญญา เพื่อความเป็นผู้มีปัญญามาก เพื่อความเป็นผู้มีปัญญากว้างขวาง เพื่อความเป็นผู้มีปัญญาเต็มที่ เพื่อความเป็นผู้มีปัญญาลึกซึ้ง เพื่อความเป็นผู้มีปัญญาไม่มีขอบเขต เพื่อความเป็นผู้มีปัญญาเพียงดังแผ่นดิน เพื่อความเป็นผู้มากด้วยปัญญา เพื่อความเป็นผู้มีปัญญารวดเร็ว เพื่อความเป็นผู้มีปัญญาไว เพื่อความเป็นผู้มีปัญญาอันทำให้ บันเทิง เพื่อความเป็นผู้มีปัญญาไหวพริบ เพื่อความเป็นผู้มีปัญญากล้า เพื่อความเป็นผู้มีปัญญาชำแรกกิเลส"

<reference>องฺ. เอก. ๒๐/๒๒๗ - ๒๓๔/๕๑ - ๕๓</reference>

## ๓๒. กายคตาสติ กับ อมตะ

"ดูก่อนภิกษุทั้งหลาย ผู้ใดไม่ได้บริโภคกายคตาสติ ผู้นั้นไม่ได้บริโภคอมตะ ผู้ใด ได้บริโภคกายคตาสติ ผู้นั้นได้บริโภคอมตะ"

(ข้อความต่อไปอีกมากมีใจความว่า ไม่เกี่ยวข้องกับกายคตาสติ ก็ชื่อว่าไม่ได้ เกี่ยวข้องกับอมตะ ต่างแต่โวหารที่เปลี่ยนไป)

<reference>องฺ. เอก. ๒๐/๒๓๕/๕๓</reference>

## ๓๓. ภิกษุที่ภิกษุด้วยกันไม่พึงไหว้ ๕ ประเภท

พระอุบาลีกราบทูลถามว่า "ข้าแต่พระองค์ผู้เจริญ ภิกษุที่ภิกษุด้วยกันไม่พึงไหว้ มีกี่ประเภท" พระผู้มีพระภาคตรัสตอบว่า "ดูก่อนอุบาลี ภิกษุที่ภิกษุด้วยกันไม่พึงไหว้ มี ๕ ประเภท คือ

<list-item>

(๑) ภิกษุผู้เข้าไปสู่บริเวณบ้านเรือน

(๒) ภิกษุผู้เดินในทาง

(๓) ภิกษุผู้อยู่ในที่มืด

(๔) ภิกษุผู้ไม่ทันสนใจ (ในภิกษุผู้จะไหว้ คือมัวสนใจในเรื่องอื่น ๆ ไม่ทันเห็น ไม่ทันสังเกต แม้ไหว้ก็คงไม่รู้ว่าไหว้)

(๕) ภิกษุผู้นอนหลับ"

</list-item>

<reference>วิ. ปริ. ๘/๑๒๒๕/๔๑๖</reference>

## ๓๔. ภิกษุที่ภิกษุด้วยกันไม่พึงไหว้อีก ๕ ประเภท

"ดูก่อนอุบาลี ภิกษุที่ภิกษุด้วยกันไม่พึงไหว้ อีก ๕ ประเภท คือ

<list-item>

(๑) ในขณะดื่มข้าวยาคู

(๒) ในขณะอยู่ในโรงฉัน

(๓) ภิกษุเป็นศัตรู (ขณะที่กราบไหว้ อาจประทุษร้ายเอาได้)

(๔) ภิกษุผู้ส่งใจไปที่อื่น

(๕) ภิกษุผู้เปลือยกาย"

</list-item>

<reference>วิ. ปริ. ๘/๑๒๒๕/๔๑๖</reference>

## ๓๕. ภิกษุที่ภิกษุด้วยกันไม่พึงไหว้อีก ๕ ประเภท

"ดูก่อนอุบาลี ภิกษุที่ภิกษุด้วยกันไม่พึงไหว้อีก ๕ ประเภท คือ

<list-item>

(๑) ภิกษุผู้กำลังเคี้ยว

(๒) ภิกษุผู้กำลังบริโภค๑

(๓) ภิกษุผู้กำลังถ่ายอุจจาระ

(๔) ภิกษุผู้กำลังถ่ายปัสสาวะ

(๕) ภิกษุผู้อันสงฆ์ประกาศยกเสียจากหมู่ (ถูกลงอุกเขปนียกรรม)"

</list-item>

<reference>วิ. ปริ. ๘/๑๒๒๕/๔๑๖</reference>

## ๓๖. บุคคลที่ภิกษุไม่พึงไหว้อีก ๕ ประเภท

"ดูก่อนอุบาลี บุคคลที่ภิกษุไม่พึงไหว้อีก ๕ ประเภท คือ

<list-item>

(๑) ภิกษุผู้บวชภายหลัง

(๒) บุคคลที่มิได้บวชเป็นภิกษุ (อนุปสัมบัน)

(๓) ภิกษุต่างนิกาย (นานาสังวาส) ที่แก่กว่า แต่พูดไม่เป็นธรรม

(๔) มาตุคาม (ผู้หญิง)

(๕) บัณเฑาะก์ (กะเทย)"

</list-item>

<reference>วิ. ปริ. ๘/๑๒๒๕/๔๑๖</reference>

## ๓๗. ภิกษุที่ภิกษุด้วยกันไม่พึงไหว้อีก ๕ ประเภท

"ดูก่อนอุบาลี ภิกษุที่ภิกษุด้วยกันไม่พึงไหว้อีก ๕ ประเภท คือ

<list-item>

(๑) ภิกษุผู้อยู่ปริวาส (ในการออกจากอาบัติสังฆาทิเสส)

(๒) ภิกษุผู้ควรแก่มูลายปฏิกัสสนา (การชักเข้าหาอาบัติเดิม ในการออกจากอาบัติสังฆาทิเสส)

(๓) ภิกษุผู้ควรแก่มานัตต์ (ในการออกจากอาบัติสังฆาทิเสส)

(๔) ภิกษุผู้ประพฤติมานัตต์ (ในการออกจากอาบัติสังฆาทิเสส)

(๕) ภิกษุผู้ควรแก่อัพภาน (คือการสวดถอนจากอาบัติสังฆาทิเสส ภายหลังที่ประพฤติกรรมดั่งกล่าวในข้อต้น ๆ แล้ว)"

</list-item>

(รวมความในข้อนี้ คือภิกษุผู้ต้องอาบัติสังฆาทิเสส ระหว่างทำพิธีออกจากอาบัติ แม้จะมีพรรษาอายุสูงก็ไม่ควรกราบไหว้ เพราะเท่ากับกำลังต้องโทษ)

<reference>วิ. ปริ. ๘/๑๒๒๕/๔๑๖</reference>

## ๓๘. คุณสมบัติ ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) ประกอบด้วยกองศีลอันเป็นอเสขะ๑ (ศีลของพระอริยบุคคลผู้ไม่ต้องศึกษา คือเป็นพระอรหันต์)

(๒) ประกอบด้วยกองสมาธิอันเป็นอเสขะ

(๓) ประกอบด้วยกองปัญญาอันเป็นอเสขะ

(๔) ประกอบด้วยกองวิมุติ (ความหลุดพ้น) อันเป็นอเสขะ

(๕) ประกอบด้วยกองวิมุตติญาณทัสสนะ (ญาณรู้ว่าหลุดพ้น) อันเป็นอเสขะ

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๐</reference>

## ๓๙. คุณสมบัติอีก ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) ตนเองประกอบด้วยกองศีลอันเป็นอเสขะ ชักชวนผู้อื่นในกองศีลอันเป็นอเสขะ

(๒) ตนเองประกอบด้วยกองสมาธิอันเป็นอเสขะ ชักชวนผู้อื่นในกองสมาธิอันเป็นอเสขะ

(๓) ตนเองประกอบด้วยกองปัญญาอันเป็นอเสขะ ชักชวนผู้อื่นในกองปัญญาอันเป็นอเสขะ

(๔) ตนเองประกอบด้วยกองวิมุติ (ความหลุดพ้น) อันเป็นอเสขะ ชักชวนผู้อื่นในกองวิมุติอันเป็นอเสขะ

(๕) ตนเองประกอบด้วยกองวิมุตติญาณทัสสนะ (ญาณรู้ว่าหลุดพ้น) อันเป็นอเสขะ ชักชวนผู้อื่นในกองวิมุตติญาณทัสสนะอันเป็นอเสขะ

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๐</reference>

## ๔๐. คุณสมบัติอีก ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) มีศรัทธา (ความเชื่อในสิ่งที่ควรเชื่อ)

(๒) มีหิริ (ความละอายต่อบาป)

(๓) มีโอตตัปปะ (ความเกรงกลัวต่อบาป)

(๔) ปรารภความเพียร

(๕) ตั้งสติมั่น

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๐</reference>

## ๔๑. คุณสมบัติอีก ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) ไม่วิบัติจากศีล ในอธิศีล (ศีลชั้นสูง๑)

(๒) ไม่วิบัติจากอาจาระ (ความประพฤติ) ในอัชฌาจาร (ความประพฤติชั้นสูง)

(๓) ไม่วิบัติจากทิฏฐิ ในอติทิฏฐิ (ทิฏฐิชั้นสูง)

(๔) สดับตรับฟังมาก

(๕) มีปัญญา

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๐</reference>

## ๔๒. คุณสมบัติอีก ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) สามารถพยาบาลเอง หรือใช้ผู้อื่นให้พยาบาลอันเตวาสิก หรือสัทธิวิหาริกผู้เป็นไข้

(๒) สามารถระงับเอง หรือใช้ผู้อื่นให้ระงับความไม่ยินดี (ความไม่สบายใจ) ที่เกิดขึ้นแล้ว

(๓) สามารถบรรเทา หรือให้บรรเทาความรังเกียจ (ความรำคาญ ความข้องใจ) ที่เกิดขึ้นแล้วได้โดยธรรม

(๔) รู้จักอาบัติ

(๕) รู้จักการออกจากอาบัติ

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๐ - ๒๘๑</reference>

## ๔๓. คุณสมบัติอีก ๖ อย่างของภิกษุผู้ควรเป็นอุปัชฌายะ

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) สามารถให้อันเตวาสิก หรือสัทธิวิหาริกศึกษาในอภิสมาจาริกาสิกขา (คือศึกษาในมารยาทอันดีงาม)

(๒) สามารถแนะนำในสิกขาอันเป็นเบื้องต้นแห่งพรหมจรรย์ (คือศีลข้อสำคัญ ๆ ที่จำเป็นจะต้องรู้สำหรับผู้บวช)

(๓) สามารถแนะนำอภิธรรม (ธรรมชั้นสูง)

(๔) สามารถแนะนำในอภิวินัย (วินัยชั้นสูง)

(๕) สามารถถ่ายถอนความเห็นผิดที่เกิดขึ้นได้โดยธรรม

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๑</reference>

## ๔๔. คุณสมบัติอีก ๖ อย่างของภิกษุผู้ควรเป็นอุปัชฌายะ๑

ภิกษุผู้ประกอบด้วยองค์ ๖ อื่นอีก ควรให้อุปสมบท (ควรเป็นอุปัชฌายะ) ควรให้นิสสัย (ปกครองภิกษุอื่น) ควรมีสามเณรรับใช้ คือ

<list-item>

(๑) รู้จักอาบัติ

(๒) รู้จักอนาบัติ (ไม่ใช่อาบัติ)

(๓) รู้จักอาบัติเบา

(๔) รู้จักอาบัติหนัก

(๕) ทรงจำได้ แยกแยะได้ สวดได้ วินิจฉัยได้ดีซึ่งปาฏิโมกข์ทั้งสอง คือปาฏิโมกข์ของภิกษุและภิกษุณีโดยสูตร (โดยหลักการ) โดยอนุพยัญชนะ (โดยรายละเอียด)

(๖) มีพรรษาครบ ๑๐ หรือเกินกว่า ๑๐

</list-item>

<reference>วิ. ปริ. ๘/๙๘๙/๒๘๑</reference>

## ๔๕. คนไข้ที่พยาบาลยาก และพยาบาลง่าย

"ดูก่อนภิกษุทั้งหลาย คนไข้ที่ประกอบด้วยธรรม ๕ อย่าง เป็นผู้ที่พยาบาลยาก คือ ๑. มักทำสิ่งซึ่งไม่เป็นที่สบาย๒ ๒. ไม่รู้ประมาณในสิ่งที่สบาย ๓. ไม่กินยา ๔. ไม่บอกอาการป่วยตามความจริง แก่ผู้พยาบาลผู้ปรารถนาสิ่งที่เป็นประโยชน์ ว่าอาการป่วยเพิ่มขึ้น ทุเลาลง หรือทรงอยู่ ๕. ไม่อดทนต่อทุกขเวทนาทางกายที่เกิดขึ้นแล้ว อันเป็นเวทนากล้าแข็ง เจ็บปวด ไม่เป็นที่พอใจถึงขนาดจะคร่าชีวิต คนไข้ที่ประกอบด้วยธรรม ๕ อย่างเหล่านี้แล เป็นผู้ที่ พยาบาลยาก"

"ดูก่อนภิกษุทั้งหลาย คนไข้ที่ประกอบด้วยธรรม ๕ อย่าง เป็นผู้ที่พยาบาลง่าย คือ ๑. มักทำสิ่งอันเป็นที่สบาย ๒. รู้ประมาณในสิ่งอันเป็นที่สบาย ๓. กินยา ๔. บอกอาการ ป่วยตามความจริง แก่ผู้พยาบาลผู้ปรารถนาสิ่งที่เป็นประโยชน์ ว่าอาการป่วยเพิ่มขึ้น ทุเลาลง หรือทรงอยู่ ๕. อดทนต่อทุกขเวทนาทางกายที่เกิดขึ้น อันเป็นเวทนากล้าแข็ง เจ็บปวด ไม่เป็น ที่พอใจถึงขนาดจะคร่าชีวิต คนไข้ที่ประกอบด้วยธรรม ๕ อย่างเหล่านี้แล เป็นผู้พยาบาลง่าย"

<reference>องฺ. ปญฺจก. ๒๒/๑๒๓/๑๓๗</reference>

## ๔๖. คนพยาบาลไข้ที่ดี และไม่ดี

"ดูก่อนภิกษุทั้งหลาย คนพยาบาลไข้ที่ประกอบด้วยธรรม ๕ อย่าง ไม่ควรที่จะพยาบาลคนไข้ คือ ๑. ไม่สามารถที่จะจัดยา ๒. ไม่รู้ของควร ของแสลง นำของแสลงเข้าไปให้
นำของไม่แสลงออก ๓. เป็นผู้เห็นแก่อามิสพยาบาลคนไข้ ไม่มีเมตตาจิต ๔. รังเกียจที่จะนำไปเทซึ่งอุจจาระ ปัสสาวะ อาเจียน และเขฬะ ๕. ไม่สามารถที่จะชี้แจงชักจูง ปลุกใจ ปลอบใจคนไข้ด้วยธรรมิกถาเป็นครั้งคราว คนพยาบาลไข้ที่ประกอบด้วยองค์ ๕ เหล่านี้แล ไม่ควรที่จะ
พยาบาลคนไข้"

"ดูก่อนภิกษุทั้งหลาย คนพยาบาลไข้ที่ประกอบด้วยธรรม ๕ อย่าง ควรที่จะพยาบาลคนไข้ คือ

<list-item>

๑. สามารถที่จะจัดยา

๒. รู้ของควร ของแสลง นำของแสลงออก นำของควร
เข้าไปให้

๓. มีเมตตาจิตพยาบาลคนไข้ ไม่มุ่งอามิส

๔. ไม่รังเกียจที่จะนำไปเทซึ่งอุจจาระ ปัสสาวะ อาเจียน หรือเขฬะ

๕. เป็นผู้สามารถที่จะชี้แจงชักชวน ปลุกใจ ปลอบใจคนไข้ด้วยธรรมิกถา

</list-item>

เป็นครั้งคราว คนพยาบาลไข้ที่ประกอบด้วยธรรม ๕ เหล่านี้แล ควรที่จะพยาบาลคนไข้"

<reference>องฺ. ปญฺจก. ๒๒/๑๒๓/๑๓๗</reference>

## ๔๗. ฐานะ ๕ ที่ควรพิจารณาเนือง ๆ

"ดูก่อนภิกษุทั้งหลาย ฐานะ ๕ เหล่านี้ อันสตรี บุรุษ คฤหัสถ์ หรือบรรพชิต ควรพิจารณาเนือง ๆ คือ

<list-item>

(๑) ควรพิจาณาเนือง ๆ ว่า เรามีความแก่เป็นธรรมดา ไม่ล่วงพ้นความแก่ไปได้

(๒) ควรพิจารณาเนือง ๆ ว่า เรามีความเจ็บไข้เป็นธรรมดา ไม่ล่วงพ้นความเจ็บไข้ไปได้

(๓) ควรพิจารณาเนือง ๆ ว่า เรามีความตายเป็นธรรมดา ไม่ล่วงพ้นความตายไปได้

(๔) ควรพิจารณาเนือง ๆ ว่า เราจะต้องพลัดพรากจากของรักของชอบใจทั้งปวง

(๕) ควรพิจารณาเนือง ๆ ว่า เรามีกรรม๑ เป็นของตน เป็นผู้รับผลแห่งกรรม มีกรรมเป็นกำเนิด มีกรรมเป็นเผ่าพันธุ์ มีกรรมเป็นที่พึ่งอาศัย เราทำกรรมอันใดไว้ ดีก็ตาม ชั่วก็ตาม เราจักเป็นผู้รับผลแห่งกรรมนั้น"

</list-item>

<reference>องฺ. ปญฺจก. ๒๒/๕๗/๖๙</reference>

## ๔๘. เหตุผลที่ควรพิจารณาฐานะ ๕ เนือง ๆ

"ดูก่อนภิกษุทั้งหลาย เพราะอาศัยอำนาจประโยชน์อะไรเล่า สตรี บุรุษ คฤหัสถ์ หรือบรรพชิต จึงควรพิจารณาเนือง ๆ ว่า เรามีความแก่เป็นธรรมดา ไม่ล่วงพ้นความแก่ไปได้ ดูก่อนภิกษุทั้งหลาย ความเมาในความเป็นหนุ่มเป็นสาวของสัตว์ทั้งหลายมีอยู่ ซึ่งเป็นเหตุ ให้ประพฤติทุจจริตทางกาย วาจา ใจ เมื่อพิจารณาฐานะนั้นเนือง ๆ ก็จะละความเมาในความ เป็นหนุ่มเป็นสาวได้สิ้นเชิง หรือความเมาในความเป็นหนุ่มเป็นสาวนั้นจะลดน้อยลงไป เพราะอาศัยอำนาจประโยชน์นี้แล จึงควรพิจารณาเนือง ๆ ว่าเรามีความแก่เป็นธรรมดา ไม่ล่วงพ้นความแก่ไปได้"

"ดูก่อนภิกษุทั้งหลาย เพราะอาศัยอำนาจประโยชน์อะไรเล่า สตรี บุรุษ คฤหัสถ์ หรือบรรพชิต จึงควรพิจารณาเนือง ๆ ว่า เรามีความเจ็บไข้เป็นธรรมดา ไม่ล่วงพ้นความเจ็บไข้ไปได้ ดูก่อนภิกษุทั้งหลาย ความเมาในความไม่มีโรคของสัตว์ทั้งหลายมีอยู่ ซึ่งเป็นเหตุให้ประพฤติ ทุจจริตทาง กาย วาจา ใจ เมื่อพิจารณาฐานะนั้นเนือง ๆ ก็จะละความเมาในความไม่มีโรคนั้นได้ สิ้นเชิง หรือความเมาในความไม่มีโรคนั้นจะลดน้อยลงไป เพราะอาศัยอำนาจประโยชน์นี้แล จึงควรพิจารณาเนือง ๆ ว่าเรามีความเจ็บไข้เป็นธรรมดา ไม่ล่วงพ้นความเจ็บไข้ไปได้"

"ดูก่อนภิกษุทั้งหลาย เพราะอาศัยอำนาจประโยชน์อะไรเล่า สตรี บุรุษ คฤหัสถ์ หรือบรรพชิต จึงควรพิจารณาเนือง ๆ ว่า เรามีความตายเป็นธรรมดา ไม่ล่วงพ้นความตายไปได้ ดูก่อนภิกษุทั้งหลาย ความเมาในชีวิตของสัตว์ทั้งหลายมีอยู่ ซึ่งเป็นเหตุให้ประพฤติทุจจริต ทางกาย วาจา ใจ เมื่อพิจารณาฐานะนั้นเนือง ๆ ก็จะละความเมาในชีวิตนั้นได้สิ้นเชิง หรือความเมาในชีวิตนั้นจะลดน้อยลงไป เพราะอาศัยอำนาจประโยชน์นี้แล จึงควรพิจารณา เนือง ๆ ว่า เรามีความตายเป็นธรรมดา ไม่ล่วงพ้นความตายไปได้"

"ดูก่อนภิกษุทั้งหลาย เพราะอาศัยอำนาจประโยชน์อะไรเล่า สตรี บุรุษ คฤหัสถ์ หรือ บรรพชิต จึงควรพิจารณาเนือง ๆ ว่า เราจะต้องพลัดพรากจากของรักของชอบใจทั้งปวง ดูก่อนภิกษุทั้งหลาย ความติดด้วยอำนาจแห่งความพอใจ๑ ในสิ่งเป็นที่รัก ของสัตว์ทั้งหลายมีอยู่ซึ่งเป็นเหตุให้ประพฤติทุจจริตทางกาย วาจา ใจ เมื่อพิจารณาฐานะนั้นเนือง ๆ ก็จะละความติดด้วยอำนาจแห่งความพอใจในสิ่งที่เป็นที่รักได้สิ้นเชิง หรือความติดด้วยอำนาจแห่งความพอใจในสิ่งเป็นที่รักนั้นจะลดน้อยลงไป เพราะอาศัยอำนาจประโยชน์นี้แล จึงควรพิจารณาเนือง ๆ ว่า เราจะต้องพลัดพรากจากของรักของชอบใจทั้งปวง"

"ดูก่อนภิกษุทั้งหลาย เพราะอาศัยอำนาจประโยชน์อะไรเล่า สตรี บุรุษ คฤหัสถ์ หรือบรรพชิต จึงควรพิจารณาเนือง ๆ ว่า เรามีกรรมเป็นของตน เป็นผู้รับผลแห่งกรรม มีกรรมเป็นกำเนิด มีกรรมเป็นเผ่าพันธุ์ มีกรรมเป็นที่พึ่งอาศัย เราทำกรรมอันใดไว้ ดีก็ตาม ชั่วก็ตาม เราจักเป็นผู้รับผลแห่งกรรมนั้น ดูก่อนภิกษุทั้งหลาย ทุจจริตทางกาย วาจา ใจ ของสัตว์ทั้งหลายมีอยู่ เมื่อพิจารณาฐานะนั้นเนือง ๆ ก็จะละทุจจริตได้สิ้นเชิง หรือทุจจริตนั้นจะลดน้อยลงไป เพราะอาศัยอำนาจประโยชน์นี้แล จึงควรพิจารณาเนือง ๆ ว่าเรามีกรรมเป็นของตน เป็นผู้รับผลแห่งกรรม มีกรรมเป็นกำเนิด มีกรรมเป็นเผ่าพันธุ์ มีกรรมเป็นที่พึ่งอาศัย เราทำกรรมอันใดไว้ ดีก็ตาม ชั่วก็ตาม เราจักเป็นผู้รับผลแห่งกรรมนั้น"

<reference>องฺ. ปญฺจก. ๒๒/๕๗/๗๐</reference>

## ๔๙. ผู้หลับน้อยตื่นมากในราตรี

"ดูก่อนภิกษุทั้งหลาย บุคคล ๕ ประเภทเหล่านี้ ย่อมหลับน้อยตื่นมากในราตรี คือ

<list-item>

(๑) สตรีผู้มีความประสงค์บุรุษ

(๒) บุรุษผู้มีความประสงค์สตรี

(๓) โจรผู้มีความประสงค์จะลักทรัพย์

(๔) พระราชาผู้ประกอบในราชกรณียกิจ

(๕) ภิกษุผู้มีความประสงค์จะปราศจากสัญโญชน์"

</list-item>

"ดูก่อนภิกษุทั้งหลาย บุคคล ๕ ประเภทเหล่านี้แล ย่อมหลับน้อยตื่นมากในราตรี"

<reference>องฺ. ปญฺจก. ๒๒/๑๓๗/๑๔๘</reference>

## ๕๐. ผู้ตกนรก

"ดูก่อนภิกษุทั้งหลาย บุคคลผู้ประกอบด้วยธรรม ๕ อย่าง ย่อมตกนรกเหมือนถูกนำตัวไปวางไว้ ธรรม ๕ อย่าง คือ

<list-item>

(๑) เป็นผู้มักฆ่าสัตว์

(๒) เป็นผู้มักลักทรัพย์

(๓) เป็นผู้มักประพฤติผิดในกาม

(๔) เป็นผู้มักพูดปด

(๕) เป็นผู้มักตั้งอยู่ในความประมาท ด้วยการดื่มน้ำเมาคือสุราและเมรัย"

</list-item>

"ดูก่อนภิกษุทั้งหลาย บุคคลผู้ประกอบด้วยธรรม ๕ อย่างเหล่านี้แล ย่อมตกนรกเหมือนถูกนำตัวไปวางไว้"

<reference>องฺ. ปญฺจก. ๒๒/๑๔๕/๑๖๑</reference>

## ๕๑. ผู้ขึ้นสวรรค์

"ดูก่อนภิกษุทั้งหลาย บุคคลผู้ประกอบด้วยธรรม ๕ อย่าง ย่อมขึ้นสวรรค์ เหมือนถูกนำตัวไปวางไว้ ธรรม ๕ อย่างนี้ คือ

<list-item>

(๑) ผู้เว้นจากการฆ่าสัตว์

(๒) ผู้เว้นจากการลักทรัพย์

(๓) ผู้เว้นจากการประพฤติผิดในกาม

(๔) ผู้เว้นจากการพูดปด

(๕) ผู้เว้นจากการตั้งอยู่ในความประมาท ด้วยการดื่มน้ำเมาคือสุราและเมรัย"

"ดูก่อนภิกษุทั้งหลาย บุคคลผู้ประกอบด้วยธรรม ๕ อย่างเหล่านี้แล ย่อมขึ้นสวรรค์ เหมือนถูกนำตัวไปวางไว้"

</list-item>

<reference>องฺ. ปญฺจก. ๒๒/๑๔๕/๑๖๑</reference>

## ๕๒. สัปปุริสทาน ๕ พร้อมทั้งอานิสงส์

"ดูก่อนภิกษุทั้งหลาย สัปปุริสทาน (การให้ของคนดี) ๕ อย่างเหล่านี้ คือ

<list-item>

(๑) ให้ทานด้วยศรัทธา (ความเชื่ออย่างมีเหตุผล)

(๒) ให้ทานด้วยความเคารพ

(๓) ให้ทานตามกาล

(๔) ให้ทานมีจิตอนุเคราะห์

(๕) ให้ทานไม่กระทบตน ไม่กระทบผู้อื่น"

</list-item>

"ดูก่อนภิกษุทั้งหลาย บุคคลให้ทานด้วยความเชื่อแล้ว ในที่ที่ผลแห่งทานนั้นเกิดขึ้นแก่เขา เขาย่อมเป็นผู้มั่งคั่ง มีทรัพย์มาก มีโภคะมาก และเป็นผู้มีรูปงาม น่าดู น่าชม ประกอบด้วยความเป็นผู้มีผิวพรรณงดงามอย่างยิ่ง"

"บุคคลให้ทานด้วยความเคารพแล้ว ในที่ที่ผลแห่งทานนั้นเกิดขึ้นแก่เขา เขาย่อมเป็นผู้มั่งคั่ง มีทรัพย์มาก มีโภคะมาก และเขามีบุตร ภรรยา ทาส คนรับใช้ หรือกรรมกรก็ตาม บุคคลเหล่านั้นย่อมสนใจฟัง ย่อมเงี่ยหูฟัง ย่อมตั้งจิตรับรู้ (คำสั่ง)"

"บุคคลให้ทานตามกาลแล้ว ในที่ที่ผลแห่งทานนั้นเกิดขึ้นแก่เขา เขาย่อมเป็นผู้มั่งคั่ง มีทรัพย์มาก มีโภคะมาก และความต้องการทั้งหลายของเขาที่เกิดขึ้นตามกาล ย่อมบริบูรณ์"

"บุคคลให้ทานมีจิตอนุเคราะห์แล้ว ในที่ที่ผลแห่งทานนั้นเกิดขึ้นแก่เขา เขาย่อมเป็นผู้มั่งคั่ง มีทรัพย์มาก มีโภคะมาก และจิตของเขาย่อมน้อมไปเพื่อบริโภคในกามคุณ ๕ อันโอฬาร๒"

"บุคคลให้ทานไม่กระทบตน ไม่กระทบผู้อื่นแล้ว ในที่ที่ผลแห่งทานนั้นเกิดขึ้นแก่เขา เขาย่อมเป็นผู้มั่งคั่ง มีทรัพย์มาก มีโภคะมาก และความล่มจมแห่งโภคะของเขา ย่อมไม่มาจากที่ไหน ๆ คือจากไฟ จากน้ำ จากพระราชา จากโจร จากทายาท (ผู้รับมรดก) ซึ่งไม่เป็นที่รัก"

"ดูก่อนภิกษุทั้งหลาย นี้แล สัปปุริสทาน ๕ อย่าง"

<reference>องฺ. ปญฺจก. ๒๒/๑๔๘/๑๖๒</reference>

## ๕๓. ลักษณะ ๕ ของวาจาสุภาษิต

"ดูก่อนภิกษุทั้งหลาย วาจาที่ประกอบด้วยองค์ ๕ นับเป็นสุภาษิต ไม่เป็นทุพภาษิต ไม่มีโทษ อันผู้รู้ติไม่ได้ คือ

<list-item>

(๑) วาจาที่กล่าว (ถูกต้อง) ตามกาล

(๒) วาจาที่กล่าว เป็นความจริง

(๓) วาจาที่กล่าว อ่อนหวาน

(๔) วาจาที่กล่าว ประกอบด้วยประโยชน์

(๕) วาจาที่กล่าว ด้วยจิตประกอบด้วยเมตตา"

"ดูก่อนภิกษุทั้งหลาย วาจาที่ประกอบด้วยองค์ ๕ เหล่านี้แล นับเป็นสุภาษิต ไม่เป็นทุพภาษิต ไม่มีโทษ อันผู้รู้ติไม่ได้"

</list-item>

<reference>องฺ. ปญฺจก. ๒๒/๑๙๘/๒๒๘</reference>

## ๕๔. เหตุที่ทำให้พระสัทธรรมตั้งอยู่ไม่นาน

"สมัยหนึ่ง พระผู้มีพระภาคประทับ ณ ป่าไผ่ ใกล้เมืองมิถิลา ลำดับนั้น ท่าน พระกิมพิละ เข้าไปเฝ้าพระผู้มีพระภาค ถวายบังคมนั่ง ณ ส่วนข้างหนึ่งแล้ว กราบทูล พระผู้มีพระภาคว่า ‘ข้าแต่พระองค์ผู้เจริญ อะไรหนอเป็นเหตุเป็นปัจจัยที่ทำให้พระสัทธรรม ไม่ตั้งอยู่ยั่งยืนในเมื่อพระตถาคตเจ้าปรินิพพานแล้ว’ ‘ดูก่อนกิมพิละ เมื่อตถาคตปรินิพพานแล้ว ภิกษุ ภิกษุณี อุบาสก อุบาสิกา ในพระธรรมวินัยนี้ ไม่เคารพ ไม่ยำเกรง ในพระศาสดา ในพระธรรม ในพระสงฆ์ ในการศึกษา ไม่เคารพยำเกรงกันและกัน นี้แล กิมพิละ เป็นเหตุ เป็นปัจจัยที่ทำให้พระสัทธรรมไม่ตั้งอยู่ได้นานในเมื่อตถาคตปรินิพพานแล้ว"

<reference>องฺ. ปญฺจก. ๒๒/๒๐๑/๒๓๒</reference>

## ๕๕. เหตุที่ทำให้พระสัทธรรมตั้งอยู่ได้นาน

"พระกิมพิละกราบทูลถามต่อไปว่า ‘ข้าแต่พระองค์ผู้เจริญ แล้วก็อะไรเล่าเป็นเหตุ เป็นปัจจัย ที่ทำให้พระสัทธรรมตั้งอยู่ได้นานในเมื่อพระตถาคตเจ้าปรินิพพานแล้ว ดูก่อน กิมพิละ เมื่อตถาคตปรินิพพานแล้ว ภิกษุ ภิกษุณี อุบาสก อุบาสิกา ในพระธรรมวินัยนี้ เคารพยำเกรงในพระศาสดา ในพระธรรม ในพระสงฆ์ ในการศึกษา เคารพยำเกรงกันแลกัน นี้แล กิมพิละ เป็นเหตุเป็นปัจจัยที่ทำให้พระสัทธรรม ตั้งอยู่ได้นานในเมื่อตถาคตปรินิพพานแล้ว"

<reference>องฺ. ปญฺจก. ๒๒/๒๐๑/๒๓๒</reference>

## ๕๖. การค้าขาย ๕ อย่างที่อุบาสกไม่ควรทำ

"ดูก่อนภิกษุทั้งหลาย การค้าขาย ๕ อย่างเหล่านี้ อันอุบาสกไม่ควรทำ คือ

<list-item>

(๑) การค้าขายศัสตรา (สัตถวณิชชา)

(๒) การค้าขายสิ่งมีชีวิต (สัตตวณิชชา)

(๓) การค้าขายเนื้อสัตว์ (มังสวณิชชา)

(๔) การค้าขายน้ำเมา (มัชชวณิชชา)

(๕) การค้าขายยาพิษ (วิสวณิชชา)"

"ดูก่อนภิกษุทั้งหลาย การค้า ๕ อย่างเหล่านี้ อันอุบาสกไม่ควรทำ"

</list-item>

<reference>องฺ. ปญฺจก. ๒๒/๑๗๗/๑๙๕</reference>

## ๕๗. คนพูดมากมีโทษ ๕

"ดูก่อนภิกษุทั้งหลาย โทษ ๕ ประการเหล่านี้ ในบุคคลผู้พูดมาก คือ

<list-item>

(๑) ย่อมพูดปด

(๒) ย่อมพูดส่อเสียด (คือยุให้แตกร้าวกัน)

(๓) ย่อมพูดคำหยาบ

(๔) ย่อมพูดเพ้อเจ้อ

(๕) สิ้นชีวิตแล้ว ย่อมเข้าถึงอบาย ทุคคติ วินิบาต (ความล่มจมตกต่ำ) นรก"

"ดูก่อนภิกษุทั้งหลาย โทษ ๕ ประการเหล่านี้แล ในบุคคลผู้พูดมาก"

</list-item>

<reference>องฺ. ปญฺจก. ๒๒/๒๑๔/๒๓๘</reference>

## ๕๘. คนพูดด้วยปัญญามีอานิสงส์ ๕

"ดูก่อนภิกษุทั้งหลาย อานิสงส์ ๕ ประการเหล่านี้ ในบุคคลผู้พูดด้วยปัญญา คือ

<list-item>

(๑) ไม่พูดปด

(๒) ไม่พูดส่อเสียด

(๓) ไม่พูดคำหยาบ

(๔) ไม่พูดเพ้อเจ้อ

(๕) สิ้นชีวิตแล้ว ย่อมเข้าถึงสุคติโลกสวรรค์"

</list-item>

"ดูก่อนภิกษุทั้งหลาย อานิสงส์ ๕ ประการเหล่านี้แล ในบุคคลผู้พูดด้วยปัญญา"

<reference>องฺ. ปญฺจก. ๒๒/๒๑๔/๒๓๘</reference>

## ๕๙. โทษของความไม่อดทน ๕ ประการ

"ดูก่อนภิกษุทั้งหลาย โทษ ๕ ประการของความไม่อดทนเหล่านี้ คือ

<list-item>

(๑) ไม่เป็นที่รัก ไม่เป็นที่พอใจของคนมาก

(๒) มากไปด้วยเวร

(๓) มากไปด้วยโทษ

(๔) หลง ถึงแก่ความตาย

(๕) สิ้นชีวิตแล้ว ย่อมเข้าถึงอบาย ทุคคติ วินิบาต นรก

</list-item>

"ดูก่อนภิกษุทั้งหลาย โทษของความไม่อดทน ๕ ประการเหล่านี้แล"

<reference>องฺ. ปญฺจก. ๒๒/๒๑๕/๒๓๙</reference>

## ๖๐. อานิสงส์ของความอดทน ๕ ประการ

"ดูก่อนภิกษุทั้งหลาย อานิสงส์ของความอดทน ๕ ประการเหล่านี้ คือ

<list-item>

(๑) เป็นที่รัก เป็นที่พอใจของคนมาก

(๒) ไม่มากไปด้วยเวร

(๓) ไม่มากไปด้วยโทษ

(๔) ไม่หลง ถึงแก่กรรม

(๕) สิ้นชีวิตแล้ว ย่อมเข้าถึงสุคติโลกสวรรค์"

</list-item>

"ดูก่อนภิกษุทั้งหลาย อานิสงส์ของความอดทน ๕ ประการเหล่านี้แล"

<reference>องฺ. ปญฺจก. ๒๒/๒๑๕/๒๓๙</reference>

## ๖๑. อานิสงส์ในการฟังธรรม ๕ ประการ

"ดูก่อนภิกษุทั้งหลาย อานิสงส์ในการฟังธรรม ๕ ประการเหล่านี้ คือ

<list-item>

(๑) ย่อมได้ฟังสิ่งที่ไม่เคยฟัง

(๒) สิ่งที่ได้ฟังแล้ว ย่อมชัดเจนขึ้น

(๓) บรรเทาความสงสัยเสียได้

(๔) ทำความเห็นให้ตรงได้

(๕) จิตของผู้ฟังย่อมผ่องใส"

</list-item>

"ดูก่อนภิกษุทั้งหลาย อานิสงส์ในการฟังธรรม ๕ ประการเหล่านี้แล"

<reference>องฺ. ปญฺจก. ๒๒/๒๐๒/๒๓๒</reference>

## ๖๒. อานิสงส์ของข้าวยาคู ๕ ประการ

"ดูก่อนภิกษุทั้งหลาย อานิสงส์ของข้าวยาคู ๕ ประการเหล่านี้ คือ

<list-item>

(๑) บรรเทาความหิว

(๒) บรรเทาความกระหาย

(๓) ลมเดินสะดวก

(๔) ชำระลำไส้

(๕) ทำอาหารที่ยังไม่ย่อยที่เหลือให้สุก"

</list-item>

"ดูก่อนภิกษุทั้งหลาย อานิสงส์ของข้าวยาคู ๕ ประการเหล่านี้แล"

<reference>องฺ. ปญฺจก. ๒๒/๒๐๗/๒๓๔</reference>

## ๖๓. โทษในการไม่เคี้ยวไม้สีฟัน ๕ ประการ

"ดูก่อนภิกษุทั้งหลาย โทษในการไม่เคี้ยวไม้สีฟัน ๕ ประการเหล่านี้ คือ

<list-item>

(๑) สายตาไม่ดี

(๒) ปากมีกลิ่นเหม็น

(๓) ประสาทรับรสไม่หมดจด

(๔) ดีและเสมหะรึงรัดอาหาร

(๕) รับประทานอาหารไม่มีรส"

</list-item>

"ดูก่อนภิกษุทั้งหลาย โทษในการไม่เคี้ยวไม้สีฟัน ๕ ประการเหล่านี้แล"

<reference>องฺ. ปญฺจก. ๒๒/๒๐๘/๒๓๕</reference>

## ๖๔. อานิสงส์ในการเคี้ยวไม้สีฟัน ๕ ประการ

"ดูก่อนภิกษุทั้งหลาย อานิสงส์ในการเคี้ยวไม้สีฟัน ๕ ประการเหล่านี้ คือ

<list-item>

(๑) สายตาดี

(๒) ปากไม่มีกลิ่นเหม็น

(๓) ประสาทรับรสหมดจด

(๔) ดีและเสมหะไม่รึงรัดอาหาร

(๕) รับประทานอาหารมีรส"

</list-item>

"ดูก่อนภิกษุทั้งหลาย อานิสงส์ในการเคี้ยวไม้สีฟัน ๕ ประการเหล่านี้แล"

<reference>องฺ. ปญฺจก. ๒๒/๒๐๘/๒๓๕</reference>

## ๖๕. โทษในการกล่าวธรรมด้วยเสียงขับอันยาวของภิกษุ

"ดูก่อนภิกษุทั้งหลาย โทษ ๕ ประการเหล่านี้ ของภิกษุผู้กล่าวธรรมด้วยเสียงขับอันยาว คือ

<list-item>

(๑) ตนเองก็ติดในเสียงนั้น

(๒) ผู้อื่นก็ติดในเสียงนั้น

(๓) คฤหบดีทั้งหลายจะยกโทษ๑ ว่า สมณะ ศากยบุตรเหล่านี้ขับร้องเหมือนพวกตน

(๔) เมื่อติดใจการทอดเสียง สมาธิก็ทำลาย

(๕) ประชุมชน (ภิกษุ) ในภายหลังจะถือเป็นแบบอย่าง"

"ดูก่อนภิกษุทั้งหลาย โทษของภิกษุผู้กล่าวธรรมด้วยเสียงขับอันยาว ๕ ประการเหล่านี้แล"

</list-item>

<reference>องฺ. ปญฺจก. ๒๒/๒๐๙/๒๓๕</reference>

## ๖๖. โทษของผู้หลับโดยไม่มีสติสัมปชัญญะ

"ดูก่อนภิกษุทั้งหลาย โทษ ๕ ประการเหล่านี้ ของผู้หลงลืมสติ ผู้ไม่มีสัมปชัญญะ ก้าวลงสู่ความหลับ คือ

<list-item>

(๑) หลับเป็นทุกข์

(๒) ตื่นเป็นทุกข์

(๓) ฝันร้าย

(๔) เทวดาไม่รักษา

(๕) น้ำอสุจิเคลื่อน"

</list-item>

"ดูก่อนภิกษุทั้งหลาย โทษของผู้หลงลืมสติ ผู้ไม่มีสัมปชัญญะ ก้าวลงสู่ความหลับ ๕ ประการเหล่านี้แล"

<reference>องฺ. ปญฺจก. ๒๒/๒๑๐/๒๓๕</reference>

## ๖๗. อานิสงส์ของผู้หลับโดยมีสติสัมปชัญญะ

"ดูก่อนภิกษุทั้งหลาย อานิสงส์ ๕ ประการเหล่านี้ ของผู้ตั้งสติ มีสัมปชัญญะ ก้าวลงสู่ความหลับ คือ

<list-item>

(๑) หลับเป็นสุข

(๒) ตื่นเป็นสุข

(๓) ไม่ฝันร้าย

(๔) เทวดารักษา

(๕) น้ำอสุจิไม่เคลื่อน"

</list-item>

"ดูก่อนภิกษุทั้งหลาย อานิสงส์ของผู้ตั้งสติ มีสัมปชัญญะ ก้าวลงสู่ความหลับ ๕ ประการเหล่านี้แล"

<reference>องฺ. ปญฺจก. ๒๒/๒๑๐/๒๓๕</reference>

## ๖๘. อกุศลราศี (กองแห่งอกุศล)

"ดูก่อนภิกษุทั้งหลาย เมื่อกล่าวว่า อกุศลราศี (กองแห่งอกุศล) เมื่อกล่าวให้ชอบ ก็ควรกล่าวถึงนิวรณ์ ๕ อย่าง นิวรณ์ ๕ อย่างล้วนเป็นอกุศลราศี คือ

<list-item>

(๑) กามฉันท์ ความพอใจในกาม

(๒) พยาบาท ความคิดปองร้าย

(๓) ถีนมิทธะ ความหดหู่ง่วงงุน

(๔) อุทธัจจะกุกกุจจะ ความฟุ้งสร้านรำคาญใจ

(๕) วิจิกิจฉา ความลังเลสงสัย"

</list-item>

"ดูก่อนภิกษุทั้งหลาย เมื่อกล่าวว่า อกุศลราศี (กองแห่งอกุศล) เมื่อกล่าวให้ชอบ ก็ควรกล่าวถึงนิวรณ์ ๕ อย่าง นิวรณ์ ๕ อย่างล้วนเป็นอกุศลราศี"

<reference>องฺ. ปญฺจก. ๒๒/๕๒/๖๓</reference>

## ๖๙. ผู้บวชเมื่อแก่ที่มีคุณธรรม หาได้ยาก

"ดูก่อนภิกษุทั้งหลาย ผู้บวชเมื่อแก่ ที่ประกอบด้วยธรรม ๕ อย่าง หาได้ยาก คือ

<list-item>

(๑) ผู้บวชเมื่อแก่ ที่ละเอียดอ่อน หาได้ยาก

(๒) ผู้บวชเมื่อแก่ สมบูรณ์ด้วยอากัปกิริยา หาได้ยาก

(๓) ผู้บวชเมื่อแก่ เป็นผู้คงแก่เรียน๑ หาได้ยาก

(๔) ผู้บวชเมื่อแก่ เป็นพระธรรมกถึก๒ หาได้ยาก

(๕) ผู้บวชเมื่อแก่ เป็นผู้ทรงพระวินัย หาได้ยาก"

"ดูก่อนภิกษุทั้งหลาย ผู้บวชเมื่อแก่ ที่ประกอบด้วยธรรม ๕ อย่างเหล่านี้แล หาได้ยาก"

</list-item>

<reference>องฺ. ปญฺจก. ๒๒/๕๙/๗๖</reference>

## ๗๐. ผู้บวชเมื่อแก่ที่มีคุณธรรม หาได้ยากอีกประเภทหนึ่ง

"ดูก่อนภิกษุทั้งหลาย ผู้บวชเมื่อแก่ ที่ประกอบด้วยธรรม ๕ อย่าง หาได้ยาก คือ

<list-item>

(๑) ผู้บวชเมื่อแก่ ที่ว่าง่าย หาได้ยาก

(๒) ผู้บวชเมื่อแก่ ที่รับโอวาทด้วยดี หาได้ยาก

(๓) ผู้บวชเมื่อแก่ ที่รับโอวาทโดยเคารพ๑ หาได้ยาก

(๔) ผู้บวชเมื่อแก่ เป็นพระธรรมกถึก หากได้ยาก

(๕) ผู้บวชเมื่อแก่ เป็นผู้ทรงพระวินัย หาได้ยาก"

</list-item>

"ดูก่อนภิกษุทั้งหลาย ผู้บวชเมื่อแก่ ที่ประกอบด้วยธรรม ๕ อย่างเหล่านี้แล หาได้ยาก"

<reference>องฺ. ปญฺจก. ๒๒/๖๐/๗๖</reference>

## ๗๑. สัมปทา (ความถึงพร้อมหรือความสมบูรณ์) ๕

"ดูก่อนภิกษุทั้งหลาย สัมปทา ๕ เหล่านี้ คือ

<list-item>

(๑) สัทธาสัมปทา ความถึงพร้อมด้วยความเชื่อ๒

(๒) สีลสัมปทา ความถึงพร้อมด้วยศีล

(๓) สุตสัมปทา ความถึงพร้อมด้วยการสดับตรับฟัง

(๔) จาคสัมปทา ความถึงพร้อมด้วยการเสียสละ

(๕) ปัญญาสัมปทา ความถึงพร้อมด้วยปัญญา"

</list-item>

"ดูก่อนภิกษุทั้งหลาย สัมปทา ๕ เหล่านี้แล"

<reference>องฺ. ปญฺจก. ๒๒/๔๖/๕๑</reference>

## ๗๒. คนที่เกิดมาเพื่อประโยชน์ความสุขแก่คนมาก

"ดูก่อนภิกษุทั้งหลาย คนดี๑ เมื่อเกิดมาในสกุลย่อมเป็นไปเพื่อประโยชน์ เพื่อเกื้อกูล เพื่อความสุขแก่ชนเป็นอันมาก คือ

<list-item>

(๑) แก่มารดา บิดา

(๒) แก่บุตร ภริยา

(๓) แก่ทาส กรรมกร และชาวเมือง

(๔) แก่มิตร และอำมาตย์

(๕) แก่สมณะและพราหมณ์๒"

</list-item>

"เสมือนหนึ่งเมฆฝนใหญ่ เมื่อทำให้ข้าวกล้าสมบูรณ์ก็ย่อมเป็นไป เพื่อประโยชน์

เพื่อเกื้อกูล เพื่อความสุขแก่ชนเป็นอันมาก"

<reference>องฺ. ปญฺจก. ๒๒/๔๒/๔๔</reference>

## ๗๓. สิ่งที่ขอร้องหรือปรารถนาให้เป็นไปอย่างใจไม่ได้

"ดูก่อนภิกษุทั้งหลาย ฐานะ ๕ อย่างเหล่านี้ อันสมณะ หรือพราหมณ์ เทวดา มาร พรหม หรือใคร ๆ ในโลกไม่พึงได้ คือ

<list-item>

(๑) ขอสิ่งที่มีความแก่เป็นธรรมดา อย่าได้แก่เลย

(๒) ขอสิ่งที่มีความเจ็บไข้เป็นธรรมดา อย่าได้เจ็บไข้เลย

(๓) ขอสิ่งที่มีความตายเป็นธรรมดา อย่าได้ตายเลย

(๔) ขอสิ่งที่มีความสิ้นไปเป็นธรรมดา อย่าได้สิ้นไปเลย

(๕) ขอสิ่งที่มีความพินาศไปเป็นธรรมดา อย่าได้พินาศไปเลย"

</list-item>

"ดูก่อนภิกษุทั้งหลาย บุถุชนผู้มิได้สดับ เมื่อสิ่งที่มีความแก่ ความเจ็บ ความตาย ความสิ้นไป ความพินาศไปเป็นธรรมดา แก่ เจ็บไข้ ตาย สิ้นไป พินาศไปแล้ว ย่อมไม่พิจารณาอย่างนี้ว่า ‘มิใช่เราคนเดียวที่มีสิ่งซึ่งมีความแก่ ความเจ็บไข้ ความตาย ความสิ้นไป ความพินาศไปเป็นธรรมดา อันแก่ เจ็บไข้ ตาย สิ้นไป พินาศไป แท้จริงสัตว์ทั้งหลายที่มีการมา การไป การตาย การเกิดทั้งหมด ก็มีสิ่งซึ่งมีความแก่ ความเจ็บไข้ ความตาย ความสิ้นไป ความพินาศไปเป็นธรรมดา อันแก่ เจ็บไข้ ตาย สิ้นไป พินาศไป เช่นเดียวกัน ก็ถ้าเมื่อสิ่งซึ่งมีความแก่ ฯ ล ฯ มีความพินาศไปเป็นธรรมดา แก่แล้ว ฯ ล ฯ พินาศไปแล้ว ฯ ล ฯ เราจะพึงเศร้าโศก ลำบากใจ บ่นเพ้อ ตีอก คร่ำครวญ หลงใหล แม้อาหารของเราก็จะไม่ทำความพอใจให้ (รับประทานข้าว ไม่ลง) แม้ความเป็นผู้มีผิวพรรณทรามก็จะก้าวลงในกาย แม้การงานก็จะไม่ดำเนินไป แม้ศัตรู ก็จะดีใจ แม้มิตรก็จะเสียใจ เมื่อสิ่งซึ่งมีความแก่ ฯ ล ฯ ความพินาศไปเป็นธรรมดา แก่ ฯ ล ฯ พินาศไปแล้ว เขาก็จะเศร้าโศก ลำบากใจ บ่นเพ้อ ตีอก คร่ำครวญ หลงใหล บุถุชนผู้มิได้สดับนี้ เรากล่าวว่า ถูกลูกศร คือความโศกอันมีพิษแทงเอาแล้ว ย่อมทำตัวเองให้เดือดร้อน"

"ดูก่อนภิกษุทั้งหลาย ส่วนอริยสาวก๑ ผู้ได้สดับแล้ว เมื่อสิ่งที่มีความแก่ ฯ ล ฯ ความพินาศไปเป็นธรรมดา แก่แล้ว ฯ ล ฯ พินาศไปแล้ว ย่อมพิจารณาอย่างนี้ว่า ‘มิใช่เราคนเดียวที่มีสิ่งซึ่งมีความแก่ ฯ ล ฯ ความพินาศไปเป็นธรรมดา อันแก่ ฯ ล ฯ พินาศไป แท้จริงสัตว์ทั้งหลายที่มีการมา การไป การตาย การเกิดทั้งหมด ก็มีสิ่งซึ่งมีความแก่ ฯ ล ฯ ความพินาศไปเป็นธรรมดา อันแก่ ฯ ล ฯ พินาศไปเช่นเดียวกัน ก็ถ้าเมื่อสิ่งซึ่งมีความแก่ ฯ ล ฯ ความพินาศไปเป็นธรรมดา แก่แล้ว ฯ ล ฯ พินาศไปแล้ว เราจะพึงเศร้าโศก ลำบากใจ บ่นเพ้อ ตีอก คร่ำครวญ หลงใหล แม้อาหารของเราก็จะไม่ทำความพอใจให้ (รับประทานข้าวไม่ลง) แม้ความเป็นผู้มี ผิวพรรณทรามก็จะก้าวลงในกาย แม้การงานก็จะไม่ดำเนินไป แม้ศัตรูก็จะดีใจ แม้มิตรก็จะเสียใจ เมื่อสิ่งซึ่งมีความแก่ ฯ ล ฯ ความพินาศไปเป็นธรรมดา แก่แล้ว ฯ ล ฯ พินาศไปแล้ว เขาก็จะ ไม่เศร้าโศก ไม่ลำบากใจ ไม่บ่นเพ้อ ไม่ตีอก ไม่คร่ำครวญ ไม่หลงใหล อริยสาวกผู้ได้สดับแล้วนี้ เรากล่าวว่า ถอนเสียได้ซึ่งลูกศรคือความโศกอันมีพิษที่บุถุชนผู้มิได้สดับถูกแทงแล้ว ทำตนเองให้เดือดร้อน ส่วนอริยสาวก เป็นผู้ไม่เศร้าโศก เป็นผู้ปราศจากลูกศร ย่อมทำตัวเองให้สงบระงับ"

"ดูก่อนภิกษุทั้งหลาย ฐานะ ๕ อย่างเหล่านี้แล อันสมณะ หรือพราหมณ์ เทวดา มาร พรหม หรือใคร ๆ ในโลกไม่พึงได้"

<reference>องฺ. ปญฺจก. ๒๒/๔๘/๕๒</reference>

## ๗๔. ที่ตั้งแห่งความอาฆาต ๑๐ อย่าง

"ดูก่อนภิกษุทั้งหลาย ที่ตั้งแห่งความอาฆาต ๑๐ อย่างเหล่านี้ คือ

<list-item>

(๑) บุคคลย่อมผูกอาฆาตว่า ‘เขาได้ประพฤติ สิ่งที่เป็นความพินาศแก่เรา’

(๒) บุคคลย่อมผูกอาฆาตว่า ‘เขากำลังประพฤติ สิ่งที่เป็นความพินาศแก่เรา’

(๓) บุคคลย่อมผูกอาฆาตว่า ‘เขาจักประพฤติ สิ่งที่เป็นความพินาศแก่เรา’

(๔) บุคคลย่อมผูกอาฆาตว่า ‘เขาได้ประพฤติสิ่งที่เป็นความพินาศ แก่คนที่รัก ที่พอใจของเรา’

(๕) บุคคลย่อมผูกอาฆาตว่า ‘เขากำลังประพฤติสิ่งที่เป็นความพินาศ แก่คนที่รัก ที่พอใจของเรา’

(๖) บุคคลย่อมผูกอาฆาตว่า ‘เขาจักประพฤติสิ่งที่เป็นความพินาศ แก่คนที่รัก ที่พอใจของเรา’

(๗) บุคคลย่อมผูกอาฆาตว่า ‘เขาได้บำเพ็ญประโยชน์ แก่คนที่ไม่เป็นที่รัก ไม่เป็นที่พอใจของเรา’

(๘) บุคคลย่อมผูกอาฆาตว่า ‘เขากำลังบำเพ็ญประโยชน์ แก่คนที่ไม่เป็นที่รัก ไม่เป็นที่พอใจของเรา’

(๙) บุคคลย่อมผูกอาฆาตว่า ‘เขาจักบำเพ็ญประโยชน์ แก่คนที่ไม่เป็นที่รัก ไม่เป็นที่พอใจของเรา’

(๑๐) บุคคลย่อมโกรธ ในฐานะที่ไม่สมควร"

</list-item>

"ดูก่อนภิกษุทั้งหลาย ที่ตั้งแห่งความอาฆาต ๑๐ อย่างเหล่านี้แล"

<reference>องฺ. ทสก. ๒๔/๗๙/๑๔๖</reference>

## ๗๕. เครื่องนำความอาฆาตออก ๑๐ อย่าง

"ดูก่อนภิกษุทั้งหลาย เครื่องนำความอาฆาตออก ๑๐ อย่างเหล่านี้ คือ

<list-item>

๑) บุคคลย่อมนำความอาฆาตออก ด้วยคิดอย่างนี้ว่า เขาได้ประพฤติสิ่งที่เป็นความพินาศแก่เรา จะไม่ให้เป็นอย่างนั้น จะได้แต่ที่ไหน

๒) บุคคลย่อมนำความอาฆาตออก ด้วยคิดอย่างนี้ว่า เขากำลังประพฤติสิ่งที่เป็นความพินาศแก่เรา จะไม่ให้เป็นอย่างนั้น จะได้แต่ที่ไหน

๓) บุคคลย่อมนำความอาฆาตออก ด้วยคิดอย่างนี้ว่า เขาจักประพฤติสิ่งที่เป็นความพินาศแก่เรา จะไม่ให้เป็นอย่างนั้น จะได้แต่ที่ไหน

๔) บุคคลย่อมนำความอาฆาตออก ด้วยคิดอย่างนี้ว่า เขาได้ประพฤติสิ่งที่เป็นความพินาศแก่คนที่รัก ที่พอใจของเรา จะไม่ให้เป็นอย่างนั้น จะได้แต่ที่ไหน

๕) บุคคลย่อมนำความอาฆาตออก ด้วยคิดอย่างนี้ว่า เขากำลังประพฤติสิ่งที่เป็นความพินาศแก่คนที่รัก ที่พอใจของเรา จะไม่ให้เป็นอย่างนั้น จะได้แต่ที่ไหน

๖) บุคคลย่อมนำความอาฆาตออก ด้วยคิดอย่างนี้ว่า เขาจักประพฤติสิ่งที่เป็นความพินาศแก่คนที่รัก ที่พอใจของเรา จะไม่ให้เป็นอย่างนั้น จะได้แต่ที่ไหน

๗) บุคคลย่อมนำความอาฆาตออก ด้วยคิดอย่างนี้ว่า เขาได้บำเพ็ญประโยชน์แก่คนที่ไม่เป็นที่รัก ไม่เป็นที่พอใจของเรา จะไม่ให้เป็นอย่างนั้น จะได้แต่ที่ไหน

๘) บุคคลย่อมนำความอาฆาตออก ด้วยคิดอย่างนี้ว่า เขากำลังบำเพ็ญประโยชน์แก่คนที่ไม่เป็นที่รัก ไม่เป็นที่พอใจของเรา จะไม่ให้เป็นอย่างนั้น จะได้แต่ที่ไหน

๙) บุคคลย่อมนำความอาฆาตออก ด้วยคิดอย่างนี้ว่า เขาจักบำเพ็ญประโยชน์แก่คนที่ไม่เป็นที่รัก ไม่เป็นที่พอใจของเรา จะไม่ให้เป็นอย่างนั้น จะได้แต่ที่ไหน

๑๐) บุคคลย่อมไม่โกรธ ในฐานะอันไม่สมควร"

</list-item>

"ดูก่อนภิกษุทั้งหลาย เครื่องนำความอาฆาตออก ๑๐ อย่างเหล่านี้แล"

<reference>องฺ. ทสก. ๒๔/๘๐/๑๔๖</reference>

## ๗๖. พระพุทธเจ้าไม่ทรงสรรเสริญความหยุดอยู่ในกุศลธรรม

"ดูก่อนภิกษุทั้งหลาย เราย่อมไม่สรรเสริญความหยุดอยู่ในกุศลธรรมทั้งหลาย จะป่วยกล่าวไปไยว่า เราจะสรรเสริญความเสื่อมในกุศลธรรมทั้งหลาย อนึ่ง เราย่อมสรรเสริญ ความเจริญ ไม่สรรเสริญความหยุดอยู่ ไม่สรรเสริญความเสื่อมในกุศลธรรมทั้งหลาย "ดูก่อนภิกษุทั้งหลาย ความเสื่อมในกุศลธรรมทั้งหลาย ที่มิใช่ความหยุดอยู่ มิใช่ ความเจริญเป็นอย่างไร ภิกษุในธรรมวินัยนี้ มีพื้นเพแค่ไร เกี่ยวกับศรัทธา (ความเชื่อ) ศีล (ความเป็นปกติทางกาย วาจา) สุตะ (ความสดับตรับฟัง) จาคะ (ความสละ) ปัญญา (ความรู้) ปฏิภาณ (ความไหวพริบ) ธรรมเหล่านั้นของเธอ ย่อมไม่ตั้งอยู่ ย่อมไม่เจริญขึ้น เรากล่าวข้อนั้นว่าเป็นความเสื่อมในกุศลธรรมทั้งหลาย มิใช่ความหยุดอยู่ มิใช่ความเจริญ ดูก่อนภิกษุทั้งหลาย อย่างนี้แล คือความเสื่อมในกุศลธรรมทั้งหลาย มิใช่ความหยุดอยู่ มิใช่ความเจริญ

"ดูก่อนภิกษุทั้งหลาย ความหยุดอยู่ในกุศลธรรมทั้งหลาย ที่มิใช่ความเสื่อม มิใช่ ความเจริญเป็นอย่างไร ภิกษุในธรรมวินัยนี้ มีพื้นเพแค่ไร เกี่ยวกับศรัทธา ศีล สุตะ จาคะ ปัญญา ปฏิภาณ ธรรมเหล่านั้นของเธอย่อมไม่เสื่อมไป ย่อมไม่เจริญขึ้น เรากล่าวข้อนั้นว่า เป็นความหยุดอยู่ในกุศลธรรมทั้งหลาย มิใช่ความเสื่อม มิใช่ความเจริญ ดูก่อนภิกษุทั้งหลาย อย่างนี้แล คือความหยุดอยู่ในกุศลธรรมทั้งหลาย มิใช่ความเสื่อม มิใช่ความเจริญ

"ดูก่อนภิกษุทั้งหลาย ความเจริญในกุศลธรรมทั้งหลาย ที่มิใช่ความหยุดอยู่ มิใช่ ความเสื่อมเป็นอย่างไร ภิกษุในธรรมวินัยนี้ มีพื้นเพแค่ไร เกี่ยวกับศรัทธา ศีล สุตะ จาคะ ปัญญา ปฏิภาณ ธรรมเหล่านั้นของเธอย่อมไม่ตั้งอยู่ ย่อมไม่เสื่อมไป เรากล่าวข้อนั้นว่าเป็น ความเจริญในกุศลธรรมทั้งหลาย มิใช่ความหยุดอยู่ มิใช่ความเสื่อม ดูก่อนภิกษุทั้งหลาย อย่างนี้แล คือความเจริญในกุศลธรรมทั้งหลาย มิใช่หยุดอยู่ มิใช่ความเสื่อม"

<reference>องฺ. ทสก. ๒๔/๕๓/๙๓</reference>

## ๗๗. ไม่ฉลาดในเรื่องจิตของผู้อื่น ก็ควรฉลาดในเรื่องจิตของตน

"ดูก่อนภิกษุทั้งหลาย ถ้าภิกษุไม่ฉลาดในปริยาย (เรื่องราว) แห่งจิตของผู้อื่น เมื่อเป็นเช่นนั้น พวกเธอก็พึงสำเหนียกอย่างนี้ว่า เราจักเป็นผู้ฉลาดในปริยาย (เรื่องราว) แห่งจิตของตน

"ดูก่อนภิกษุทั้งหลาย ภิกษุย่อมเป็นผู้ฉลาดในปริยายแห่งจิตของตนอย่างไร เปรียบเหมือนหญิงหรือชายรุ่น หรือเป็นหนุ่มเป็นสาว ผู้รักการประดับตกแต่ง เมื่อมองดูเงาหน้าของตนในกระจก อันบริสุทธิ์ผ่องใสหรือในพื้นน้ำอันใส ถ้าเห็นธุลีหรือมลทินในเงาหน้านั้น ก็ย่อมพยายามเพื่อนำออกซึ่งธุลีหรือมลทินนั้นเทียว ถ้าไม่เห็นธุลีหรือมลทินในเงาหน้านั้น ก็มีความอิ่มใจ เต็มปรารถนาด้วยเหตุนี้แล ว่าเป็นลาภของเราหนอ เงาหน้าของเราบริสุทธิ์หนอดังนี้ ฉันใด

"ข้ออุปไมยก็ฉันนั้นเหมือนกัน คือการพิจารณาดังต่อไปนี้ของภิกษุ ย่อมมีอุปการะมากในกุศลธรรมทั้งหลาย

<list-item>

(๑) เรามีอภิชฌา (ความโลภ) หรือไม่มีอภิชฌา (ความโลภ) อยู่โดยมากหนอ

(๒) เรามีจิตพยาบาท (ความคิดให้ร้าย) หรือไม่มีจิตพยาบาท อยู่โดยมากหนอ

(๓) เราถูกความหดหู่ ง่วงงุน รึงรัด หรือปราศจากความหดหู่ ง่วงงุน อยู่โดยมากหนอ

(๔) เราฟุ้งสร้าน หรือไม่ฟุ้งสร้าน อยู่โดยมากหนอ

(๕) เรามีความลังเลสงสัย หรือข้ามพ้นความลังเลสงสัย อยู่โดยมากหนอ

(๖) เรามีความโกรธ หรือไม่มีความโกรธ อยู่โดยมากหนอ

(๗) เรามีจิตเศร้าหมอง หรือมีจิตไม่เศร้าหมอง อยู่โดยมากหนอ

(๘) เรามีกายกระสับกระส่าย หรือมีกายไม่กระสับกระส่าย อยู่โดยมากหนอ

(๙) เราเกียจคร้าน หรือปรารภความเพียร อยู่โดยมากหนอ

(๑๐) เรามีจิตไม่ตั้งมั่น หรือมีจิตตั้งมั่น อยู่โดยมากหนอ

</list-item>

"ถ้าภิกษุพิจารณาอยู่รู้อย่างนี้ว่า

<list-item>

(๑) เรามีอภิชฌา (ความโลภ) อยู่โดยมาก

(๒) เรามีจิตพยาบาท (ความคิดให้ร้าย) อยู่โดยมาก

(๓) เราถูกความหดหู่ ง่วงงุน รึงรัด อยู่โดยมาก

(๔) เราฟุ้งสร้าน อยู่โดยมาก

(๕) เรามีความลังเล สงสัย อยู่โดยมาก

(๖) เรามีความโกรธ อยู่โดยมาก

(๗) เรามีจิตเศร้าหมอง อยู่โดยมาก

(๘) เรามีกายกระสับกระส่าย อยู่โดยมาก

(๙) เราเกียจคร้าน อยู่โดยมาก

(๑๐) เรามีจิตไม่ตั้งมั่น อยู่โดยมาก ดังนี้

</list-item>

ภิกษุนั้นก็ควรทำฉันทะ ความพยายาม ความอุตสาหะ ความตั้งใจ ความไม่ท้อถอย สติและสัมปชัญญะ อันมีประมาณยิ่ง เพื่อละธรรมอันเป็นบาป อกุศล เหล่านั้นเสีย เหมือนคนที่มีผ้าถูกไฟไหม้ มีศีรษะถูกไฟไหม้ รีบทำผ้า หรือศีรษะนั้นให้ไฟดับไปฉะนั้น"

"ดูก่อนภิกษุทั้งหลาย แต่ถ้าภิกษุพิจารณาอยู่ ย่อมรู้อย่างนี้ว่า

<list-item>

(๑) เราไม่มีอภิชฌา (ความโลภ) อยู่โดยมาก

(๒) เราไม่มีจิตพยาบาท อยู่โดยมาก

(๓) เราปราศจากความหดหู่ ง่วงงุน อยู่โดยมาก

(๔) เราไม่ฟุ้งสร้าน อยู่โดยมาก

(๕) เราข้ามพ้นความลังเล สงสัย อยู่โดยมาก

(๖) เราไม่มีความโกรธ อยู่โดยมาก

(๗) เราไม่มีจิตเศร้าหมอง อยู่โดยมาก

(๘) เราไม่มีกายกระสับกระส่าย อยู่โดยมาก

(๙) เราปรารภความเพียร อยู่โดยมาก

(๑๐) เรามีจิตตั้งมั่นอยู่โดยมาก ดังนี้

</list-item>

ภิกษุนั้นก็ควรทำความเพียร เพื่อดำรงอยู่ในกุศลธรรมเหล่านั้น และเพื่อความสิ้นไปแห่งอาสวะยิ่งขึ้นไป"

<reference>องฺ. ทสก. ๒๔/๕๑/๙๐ - ๙๑</reference>

## ๗๘. ฉลาดในเรื่องจิตของตนอีกอย่างหนึ่ง

"ดูก่อนภิกษุทั้งหลาย ถ้าภิกษุไม่ฉลาดในปริยาย (เรื่องราว) แห่งจิตของผู้อื่น เมื่อเป็นเช่นนั้น พวกเธอก็พึงสำเหนียกอย่างนี้ว่า เราจักเป็นผู้ฉลาดในปริยาย (เรื่องราว) แห่งจิตของตน"

"ดูก่อนภิกษุทั้งหลาย ภิกษุย่อมเป็นผู้ฉลาดในปริยายแห่งจิตของตนอย่างไร เปรียบเหมือนหญิงหรือชายรุ่น หรือเป็นหนุ่มเป็นสาว ผู้รักการประดับตกแต่ง เมื่อมองดูเงาหน้าของตนในเงากระจกอันบริสุทธิ์ผ่องใส หรือในพื้นน้ำอันใส ถ้าเห็นธุลีหรือมลทินในเงาหน้านั้น ก็พยายามเพื่อนำออกซึ่งธุลีหรือมลทินนั้นเทียว ถ้าไม่เห็นธุลีหรือมลทินในเงาหน้านั้น ก็มีความอิ่มใจ เต็มปรารถนา ด้วยเหตุนั้นแล ว่าเป็นลาภของเราหนอ เงาหน้าของเราบริสุทธิ์หนอ ดังนี้ ฉันใด"

"ข้ออุปไมยก็ฉันนั้นเหมือนกัน คือการพิจารณาดังต่อไปนี้ของภิกษุ ย่อมมีอุปการะมากในกุศลธรรมทั้งหลาย

<list-item>

(๑) เราได้เจโตสมถะ (ความสงบแห่งจิต) ในภายใน หรือไม่ได้หนอ

(๒) เราได้อธิปัญญา (ปัญญาอันยิ่ง) อันเป็นเครื่องเห็นแจ้งธรรมะ หรือไม่ได้หนอ"

</list-item>

"ถ้าภิกษุพิจารณาอยู่ ย่อมรู้อย่างนี้ว่า ‘เราได้เจโตสมถะในภายใน ยังไม่ได้อธิปัญญาอันเป็นเครื่องเห็นแจ้งธรรมะ’ ภิกษุนั้น ก็ควรทำความเพียรเพื่อตั้งอยู่ในเจโตสมถะในภายใน และเพื่ออธิปัญญาอันเป็นเครื่องเห็นแจ้งธรรมะ" ในสมัยอื่น ภิกษุนั้นย่อมได้เจโตสมถะในภายใน และย่อมได้อธิปัญญาอันเป็นเครื่องเห็นแจ้งธรรมะ"

"แต่ถ้าภิกษุพิจารณาอยู่ ย่อมรู้อย่างนี้ว่า ‘เรายังไม่ได้เจโตสมถะในภายใน ยังไม่ได้อธิปัญญา อันเป็นเครื่องเห็นแจ้งธรรมะ’ ภิกษุนั้น ก็ควรทำฉันทะ ความพยายาม ความอุตสาหะ ความตั้งใจ ความไม่ท้อถอย สติและสัมปชัญญะอันมีประมาณยิ่ง เพื่อให้ได้กุศลธรรมเหล่านั้น เหมือนคนที่มีผ้าถูกไฟไหม้ มีศีรษะถูกไฟไหม้ รีบทำผ้าหรือศีรษะนั้นให้ไฟดับไปฉะนั้น ในสมัยอื่น ภิกษุนั้นย่อมได้เจโตสมถะในภายใน และได้อธิปัญญาอันเป็นเครื่องเห็นแจ้งธรรมะ"

"แต่ถ้าภิกษุพิจารณาอยู่ ย่อมรู้อย่างนี้ว่า ‘เราได้เจโตสมถะในภายใน ได้อธิปัญญาอันเป็นเครื่องเห็นแจ้งธรรมะ’ ดังนี้ ภิกษุนั้น ก็ควรทำความเพียร เพื่อตั้งอยู่ในกุศลธรรมเหล่านั้น และเพื่อความสิ้นไปแห่งอาสวะยิ่งขึ้นไป"

<reference>องฺ. ทสก. ๒๔/๕๔/๙๖ - ๙๗</reference>

## ๗๙. ธรรมทั้งปวงมีอะไรเป็นอะไร

"ดูก่อนภิกษุทั้งหลาย ถ้านักบวชผู้ถือลัทธิอื่นพึงถามอย่างนี้ว่า ‘ผู้มีอายุ ธรรมทั้งปวงมีอะไรเป็นมูล มีอะไรเป็นแดนเกิด มีอะไรเป็นต้นเหตุให้เกิด มีอะไรเป็นที่รวม มีอะไรเป็นประมุข มีอะไรเป็นใหญ่ มีอะไรเป็นยอดเยี่ยม มีอะไรเป็นสาระ หยั่งลงสู่อะไร มีอะไรเป็นปริโยสาน’ เมื่อถูกถามอย่างนี้ ท่านทั้งหลาย พึงกล่าวตอบนักบวชผู้ถือลัทธิอื่นเหล่านั้นว่าอย่างไร"

ภิกษุเหล่านั้นกราบทูลว่า "พระเจ้าข้า ธรรมะของข้าพระองค์ มีพระผู้มีพระภาคเป็นมูล เป็นแบบแผน เป็นที่พึ่ง ขอพระผู้มีพระภาคจงทรงยังอรรถแห่งสุภาษิตนั้นให้แจ่มแจ้งด้วยดีเถิด พระเจ้าข้า ภิกษุทั้งหลายสดับจากพระผู้มีพระภาคแล้ว จักทรงจำไว้"

"ดูก่อนภิกษุทั้งหลาย ถ้าอย่างนั้น ท่านทั้งหลายจงฟัง ทำไว้ในใจให้ดี"

เมื่อภิกษุเหล่านั้นกราบทูลรับคำแล้ว พระผู้มีพระภาคจึงตรัสว่า

"ดูก่อนภิกษุทั้งหลาย ถ้านักบวชผู้ถือศาสนาอื่นพึงถามอย่างนี้ว่า ‘ผู้มีอายุ ธรรม
ทั้งปวงมีอะไรเป็นมูล มีอะไรเป็นแดนเกิด มีอะไรเป็นต้นเหตุให้เกิด มีอะไรเป็นที่รวม มีอะไร
เป็นประมุข มีอะไรเป็นใหญ่ มีอะไรเป็นยอดเยี่ยม มีอะไรเป็นสาระ หยั่งลงสู่อะไร มีอะไรเป็น
ปริโยสาน’ เมื่อถูกถามอย่างนี้ ท่านทั้งหลาย พึงกล่าวตอบนักบวชผู้ถือลัทธิอื่นเหล่านั้น อย่างนี้ว่า

ผู้มีอายุ ธรรมทั้งปวง มีฉันทะ (ความพอใจ) เป็นมูล มีการทำไว้ในใจเป็นแดนเกิด มีผัสสะ (ความกระทบ) เป็นต้นเหตุให้เกิด มีเวทนา (ความรู้สึกอารมณ์สุข ทุกข์ ไม่ทุกข์ไม่สุข) เป็นที่รวม มีสมาธิเป็นประมุข มีสติเป็นใหญ่ มีปัญญาเป็นยอดเยี่ยม มีวิมุติ (ความหลุดพ้น) เป็นสาระ หยั่งลงสู่อมตะ มีนิพพานเป็นปริโยสาน" เมื่อถูกถามอย่างนี้ ท่านทั้งหลายพึงกล่าวตอบนักบวชผู้ถือลัทธิอื่นเหล่านั้น อย่างนี้แล"

<reference>องฺ. ทสก. ๒๔/๕๘/๑๐๓</reference>

## ๘๐. ละธรรม ๑๐ อย่างไม่ได้ ยังไม่ควรเป็นพระอรหันต์

"ดูก่อนภิกษุทั้งหลาย บุคคลยังละธรรม ๑๐ อย่างเหล่านี้ไม่ได้ ก็ไม่ควรทำให้แจ้งซึ่งอรหัตตผล ธรรม ๑๐ อย่าง คือ

<list-item>

(๑) ราคะ ความกำหนัดยินดี

(๒) โทสะ ความคิดประทุษร้าย

(๓) โมหะ ความหลง

(๔) โกธะ ความโกรธ

(๕) อุปนาหะ ความผูกโกรธ

(๖) มักขะ ความลบหลู่บุญคุณท่าน

(๗) ปลาสะ ความตีเสมอ

(๘) อิสสา ความริษยา

(๙) มัจฉริยะ ความตระหนี่

(๑๐) มานะ ความถือตัว"

</list-item>

"ดูก่อนภิกษุทั้งหลาย บุคคลยังละธรรม ๑๐ อย่างเหล่านี้แลไม่ได้ ก็ไม่ควรทำให้แจ้งซึ่งอรหัตตผล"

<reference>องฺ. ทสก. ๒๔/๑๐๐/๒๐๒</reference>

## ๘๑. ละธรรม ๑๐ อย่างได้ จึงควรเป็นพระอรหันต์

"ดูก่อนภิกษุทั้งหลาย บุคคลละธรรม ๑๐ อย่างเหล่านี้ได้ จึงควรทำให้แจ้งอรหัตตผล ธรรม ๑๐ อย่าง คือ

<list-item>

(๑) ราคะ ความกำหนัดยินดี

(๒) โทสะ ความคิดประทุษร้าย

(๓) โมหะ ความหลง

(๔) โกธะ ความโกรธ

(๕) อุปนาหะ ความผูกโกรธ

(๖) มักขะ ความลบหลู่บุญคุณท่าน

(๗) ปลาสะ ความตีเสมอ

(๘) อิสสา ความริษยา

(๙) มัจฉริยะ ความตระหนี่

(๑๐) มานะ ความถือตัว"

</list-item>

"ดูก่อนภิกษุทั้งหลาย บุคคลละธรรม ๑๐ อย่าง เหล่านี้แลได้ จึงควรทำให้แจ้งซึ่งอรหัตตผล"

<reference>องฺ. ทสก. ๒๔/๑๐๐/๒๐๒</reference>

## ๘๒. คนที่เกิดมามีขวานเกิดมาในปากด้วย

"คนที่เกิดมาแล้ว มีขวานเกิดมาในปากด้วย คนพาลเมื่อกล่าวคำชั่ว ชื่อว่าใช้ขวานนั้นฟันตนเอง ผู้ใดสรรเสริญคนที่ควรติ ติคนที่ควรสรรเสริญ ผู้นั้น ชื่อว่าใช้ปากเลือกเก็บความชั่วไว้ จะไม่ได้ประสบความสุข เพราะความชั่วนั้น"

<reference>องฺ. ทสก. ๒๔/๘๙/๑๖๕</reference>

## ๘๓. ประวัติความเป็นมาของนางภิกษุณี

<div class="text-center">(จากวินัยปิฎก เล่ม ๗ หน้า ๒๕๘ ถึง ๒๖๓)</div>

(๑) พระนางมหาปชาบดี โคตมี ทูลขอบรรพชาไม่สำเร็จ

สมัยเมื่อพระผู้มีพระภาคประทับอยู่ในนิโครธาราม ใกล้กรุงกบิลพัสดุ์ แคว้นสักกะ
พระนางมหาปชาบดี โคตมี๑ เข้าไปเฝ้า ถวายอภิวาทพระผู้มีพระภาค แล้วประทับยืน ณ
ส่วนข้างหนึ่ง กราบทูลขอบรรพชาเป็นอนาคาริยะ (ไม่ครองเรือน) ในพระธรรมวินัย ซึ่ง
พระตถาคตเจ้าประกาศแล้ว พระผู้มีพระภาคได้ตรัสห้ามไว้ว่า อย่าเลย ท่านเป็นมาตุคาม๒
อย่าพอใจบรรพชาเป็นอนาคาริยะในพระธรรมวินัยที่ตถาคตประกาศแล้วเลย แม้ครั้งที่สอง
ครั้งที่สาม พระนางมหาปชาบดี โคตมี กราบทูลขอบรรพชา พระผู้มีพระภาคก็ตรัสห้ามอย่างนั้น

เมื่อพระนางมหาปชาบดี โคตมี เห็นว่า พระผู้มีพระภาคไม่ทรงอนุญาตอนาคาริยะบรรพชาในพระธรรมวินัย ซึ่งพระตถาคตเจ้าประกาศแล้วแก่มาตุคาม ก็ระทมทุกข์เสียพระทัย มีพระพักตร์นองด้วยน้ำพระเนตร ทรงกันแสง ถวายบังคมพระผู้มีพระภาค ทำประทักษิณ
(คือดำเนินเวียนขวา) แล้วเสด็จหลีกไป

เมื่อพระผู้มีพระภาคประทับอยู่ในกรุงกบิลพัสดุ์ตามพระพุทธอัธยาศัยแล้ว ก็เสด็จ
จาริกไปโดยลำดับ ทางกรุงเวสาลี ทรงแวะ ณ กรุงเวสาลีนั้น ประทับ ณ กูฏาคารศาลา
(ศาลาเรือนยอด) ป่ามหาวัน

(๒) ความพยายามอีกครั้งหนึ่งของพระนาง
ลำดับนั้น พระนางมหาปชาบดี โคตมี ทรงปลงพระเกศา นุ่งห่มกาสาวพัสตร์
เสด็จพร้อมด้วยเจ้าหญิงศากยะเป็นอันมาก เดินทางไปยังกรุงเวสาลีโดยลำดับ เสด็จเข้าไปยัง
กูฏาคารศาลา ป่ามหาวัน ครั้งนั้นพระนางมหาปชาบดี โคตมี มีพระบาทเปล่า (ไม่สรวมรองเท้า)
มีพระกายอันมัวมอมด้วยฝุ่นละออง ระทมทุกข์ เสียพระทัย มีพระพักตร์นองด้วยน้ำพระเนตร ทรงกันแสง ประทับยืน ณ ภายนอกซุ้มประตู

(๓) พระอานนทเถระช่วยเหลือ
พระอานนท์ผู้มีอายุ ได้เห็นพระนางมหาปชาบดี โคตมี ในลักษณาการดั่งกล่าว
ถามทราบความว่า พระผู้มีพระภาคไม่ทรงอนุญาตอนาคาริยะบรรพชาในพระธรรมวินัย
อันพระตถาคตเจ้าประกาศแล้วแก่มาตุคาม จึงทูลว่า ถ้าอย่างนั้น จงทรงคอยอยู่ที่นี่ก่อน
จนกว่าจะทูลขอพระผู้มีพระภาคให้ประทานอนาคาริยบรรพชาแก่มาตุคาม
ลำดับนั้น พระอานนท์ผู้มีอายุ เข้าไปเฝ้าพระผู้มีพระภาค ถวายบังคม นั่ง ณ ส่วนข้างหนึ่งแล้ว จึงกราบทูลพระผู้มีพระภาคว่า "พระเจ้าข้า พระนางมหาปชาบดี โคตมี ทรงมีพระบาทเปล่า มีพระกายอันมัวมอมด้วยฝุ่นละออง ทรงระทมทุกข์ เสียพระทัย มีพระพักตร์นองด้วย
น้ำพระเนตร ทรงกันแสง ประทับยืน ณ ภายนอกซุ้มประตูนั้น ด้วยทรงคิดว่า พระผู้มีพระภาคไม่ทรงอนุญาตอนาคาริยบรรพชาแก่มาตุคาม โปรดเถิด พระเจ้าข้า ขอให้มาตุคามได้อนาคาริยบรรพชาในพระธรรมวินัยที่พระตถาคตประกาศแล้วเถิด" พระผู้มีพระภาคตรัสว่า "ดูก่อน
อานนท์ อย่าเลย ท่านอย่าพอใจอนาคาริยบรรพชาของมาตุคามในพระธรรมวินัยอันตถาคตประกาศแล้วเลย" แม้ครั้งที่สอง ครั้งที่สาม พระอานนท์ทูลขอ พระผู้มีพระภาคก็ตรัสห้ามอย่างนั้น
ลำดับนั้น พระอานนท์ผู้มีอายุ จึงกราบทูลพระผู้มีพระภาคว่า "พระเจ้าข้า มาตุคาม
บวชเป็นอนาคาริยะในพระธรรมวินัยอันพระตถาคตเจ้าประกาศแล้ว จะควรหรือไม่ที่จะ
ทำให้แจ้งซึ่งโสดาปัตติผล สกทาคามิผล อนาคามิผล หรืออรหัตตผล" พระผู้มีพระภาค
ตรัสว่า ควร พระอานนท์กราบทูลต่อไปว่า "ถ้าควรพระนางมหาปชาบดี โคตมี พระน้านาง
ของพระผู้มีพระภาค เป็นผู้มีอุปการะมาก เป็นผู้ปกป้องเลี้ยงดูถวายพระขีระ เมื่อพระพุทธมารดาสวรรคตแล้ว ก็ได้ให้พระผู้มีพระภาคทรงดื่มพระขีระ โปรดเถิด พระเจ้าข้า ขอให้มาตุคาม
ได้อนาคาริยบรรพชาในพระธรรมวินัยอันพระตถาคตเจ้าประกาศแล้วเถิด"

(๔) พระพุทธเจ้าประทานอนุญาตภิกษุณีบรรพชาโดยมีเงื่อนไข
พระผู้มีพระภาคตรัสว่า "ดูก่อนอานนท์ ถ้าพระนางมหาปชาบดี โคตมี จะทรงรับ
ครุธรรม ๘ ประการได้นั้น ก็จงเป็นอุปสัมปทา 
(การบวช) ของพระนางเถิด คือ

<list-item>

๑. นางภิกษุณีแม้บวชแล้ว ๑๐๐ ปี ต้องทำอภิวาท การลุกขึ้นต้อนรับ อัญชลีธรรม
และสามีจิกรรมแก่ภิกษุผู้บวชในวันนั้น นี้เป็นธรรมที่นางภิกษุณีพึงสักการะ
เคารพ นับถือ บูชา ไม่ก้าวล่วงจนตลอดชีวิต

๒. นางภิกษุณีไม่พึงจำพรรษาในอาวาสที่ไม่มีภิกษุ นี้เป็นธรรมที่นางภิกษุณี
พึงสักการะ เคารพ นับถือ บูชา ไม่ก้าวล่วงจนตลอดชีวิต

๓. นางภิกษุณีพึงหวังธรรม ๒ อย่างจากภิกษุสงฆ์ทุกกึ่งเดือน คือการถาม
วันอุโบสถ กับการเข้าไปหา เพื่อรับโอวาท นี้เป็นธรรมที่นางภิกษุณีพึงสักการะ
เคารพ นับถือ บูชา ไม่ก้าวล่วงจนตลอดชีวิต

๔. นางภิกษุณีจำพรรษาแล้ว พึงปวารณาในสงฆ์ ๒ ฝ่าย (ภิกษุสงฆ์ และ
ภิกษุณีสงฆ์) ด้วยฐานะ ๓ คือ ด้วยได้เห็น หรือ ด้วยได้ฟัง หรือ ด้วยนึกรังเกียจ๑
นี้เป็นธรรมที่นางภิกษุณีพึงสักการะ เคารพ นับถือ บูชา ไม่ก้าวล่วงจน
ตลอดชีวิต

๕. นางภิกษุณีที่ต้องครุธรรม (ต้องอาบัติสังฆาทิเสส) พึงประพฤติมานัตต์
ตลอดปักษ์ในสงฆ์ ๒ ฝ่าย นี้เป็นธรรมที่นางภิกษุณีพึงสักการะ เคารพ
นับถือ บูชา ไม่ก้าวล่วงจนตลอดชีวิต

๖. นางสิกขมานา (สตรีผู้ก่อนเป็นนางภิกษุณี ต้องเป็นนางสิกขมานา แปลว่า
ผู้ศึกษา) ได้ศึกษาสิกขาในธรรม ๖ ประการตลอด ๒ ปีแล้ว จึงควรแสวงหา
อุปสมบทในสงฆ์ ๒ ฝ่าย (คือก่อนจะบวชเป็นนางภิกษุณี จะต้องเป็นนาง
สิกขมานา ๒ ปี ระหว่าง ๒ ปี รักษาศีล ๖ ข้อขาดไม่ได้ ศีล ๖ ข้อ คือ ศีล ๕
กับเพิ่มข้อที่ ๖ อันได้แก่การเว้นบริโภคอาหารในเวลาวิกาล) นี้เป็นธรรมที่
นางภิกษุณีพึงสักการะ เคารพ นับถือ บูชา ไม่ก้าวล่วงจนตลอดชีวิต

๗. นางภิกษุณี ไม่พึงด่า ไม่พึงบริภาษภิกษุด้วยปริยายใด ๆ นี้เป็นธรรมที่
นางภิกษุณีพึงสักการะ เคารพ นับถือ บูชา ไม่ก้าวล่วงจนตลอดชีวิต

๘. จำเดิมแต่วันนี้ไป ห้ามนางภิกษุณีว่ากล่าวสั่งสอนภิกษุ ไม่ห้ามภิกษุกล่าว
สั่งสอนนางภิกษุณี นี้เป็นธรรมที่นางภิกษุณีพึงสักการะ เคารพ นับถือ บูชา
ไม่ก้าวล่วงจนตลอดชีวิต
"ดูก่อนอานนท์ ถ้าพระนางมหาปชาบดี โคตมี รับครุธรรม ๘ ประการเหล่านี้ได้
นั้นก็จงเป็นอุปสัมปทา (การบวช) ของพระนางเถิด"

</list-item>

(๕) พระอานนท์จำครุธรรมไปบอก
ลำดับนั้น พระอานนท์ผู้มีอายุ เรียนครุธรรม ๘ ประการในสำนักพระผู้มีพระภาคเจ้าแล้ว ก็เข้าไปเฝ้าพระนางมหาปชาบดี โคตมี แล้วกล่าวว่า "พระนางโคตมี ถ้าพระนางจะพึงรับ
ครุธรรม ๘ ประการได้ นั้นก็จักเป็นอุปสัมปทา (การบวช) ของพระนาง คือ (มีข้อความ
เหมือนข้างต้น)"

(๖) พระนางมหาปชาบดี โคตมี ทรงรับ
พระนางมหาปชาบดี โคตมี ทูลตอบว่า "ข้าแต่พระอานนท์ผู้เจริญ หญิงหรือชาย
รุ่นหนุ่มสาว รักการประดับ สนานศีรษะแล้ว ได้พวงมาลัยดอกอุบลก็ดี พวงมาลัยดอกมะลิก็ดี
พวงมาลัยดอกลำดวนก็ดี พึงประดิษฐานไว้บนกระหม่อม บนศีรษะฉันใด ข้าพเจ้าก็ฉันนั้น
จะรับครุธรรม ๘ ประการเหล่านี้ไว้ ไม่ก้าวล่วงจนตลอดชีวิต"

</div>

<reference>วิ. จุลฺล. ๗/๕๑๓ - ๕๑๗/๒๕๘ - ๒๖๓</reference>

## ๘๔. ศีลวิบัติ ทิฏฐิวิบัติ

ในธรรมเหล่านั้น ศีลวิบัติเป็นไฉน ความก้าวล่วง๑ (วิติกกมะ) ทางกาย ความก้าวล่วงทางวาจา ความก้าวล่วงทั้งทางกาย และทางวาจา นี้เรียกว่าศีลวิบัติ แม้ความเป็นผู้ทุศีล ทุกอย่าง ก็ชื่อว่า ศีลวิบัติ

ในธรรมเหล่านั้น ทิฏฐิวิบัติเป็นไฉน ความเห็นอย่างนี้ว่า ทานไม่มี การบริจาคไม่มี
การบูชาไม่มี ผลวิบากของกรรมที่ทำดี ทำชั่ว ไม่มี โลกนี้ไม่มี โลกหน้าไม่มี มารดาไม่มี
บิดาไม่มี สัตว์โอปปาติกะ๒ ไม่มี สมณพราหมณ์ที่ประพฤติชอบปฏิบัติชอบ ซึ่งรู้แจ้งด้วย
ปัญญาอันยิ่งเอง แล้วประกาศให้ทราบถึงโลกนี้ โลกหน้า ไม่มี นี้เรียกว่าทิฏฐิวิบัติ แม้มิจฉาทิฏฐิ
(ความเห็นผิด) ทุกอย่าง ก็ชื่อว่าทิฏฐิวิบัติ

<reference>อภิ. สงฺ. ๓๔/๘๗๐/๒๗๗</reference>

## ๘๕. ศีลสัมปทา ทิฏฐิสัมปทา๓

ในธรรมเหล่านั้น ศีลสัมปทาเป็นไฉน ความไม่ก้าวล่วงทางกาย ความไม่ก้าวล่วง
ทางวาจา ความไม่ก้าวล่วงทั้งกายและวาจา นี้เรียกว่าศีลสัมปทา แม้ความสำรวมในศีลทุกอย่าง ก็ชื่อว่าศีลสัมปทา

ในธรรมเหล่านั้น ทิฏฐิสัมปทาเป็นไฉน ปัญญาอย่างนี้ว่า ทานมี การบริจาคมี
การบูชามี ผลวิบากของกรรมที่ทำดีทำชั่วมี โลกนี้มี โลกหน้ามี มารดามี บิดามี
สัตว์โอปปาติกะมี สมณพราหมณ์ที่ประพฤติชอบ ปฏิบัติชอบ ซึ่งรู้แจ้งด้วยปัญญาอันยิ่งเอง
แล้วประกาศให้ทราบถึงโลกนี้ โลกหน้า มี นี้เรียกว่าทิฏฐิสัมปทา แม้สัมมาทิฏฐิทุกอย่าง ก็เรียกว่าทิฏฐิสัมปทา

<reference>อภิ. สงฺ. ๓๔/๘๗๑/๒๗๗</reference>

## ๘๖. ธรรมที่มีอารมณ์ และไม่มีอารมณ์

ธรรมที่มีอารมณ์เป็นไฉน กุศลในภูมิ ๔๑ วิบาก๒ ในภูมิ ๔ กิริยาอัพยากฤต๓
ในภูมิ ๓ ธรรมเหล่านี้มีอารมณ์

ธรรมที่ไม่มีอารมณ์เป็นไฉน รูป นิพพาน ธรรมเหล่านี้ ไม่มีอารมณ์

<reference>อภิ. สงฺ. ๓๔/๙๔๒/๓๐๑</reference>

## ๘๗. ธรรมที่เป็นจิต และไม่ใช่จิต

ธรรมที่เป็นจิตเป็นไฉน จักขุวิญญาณ (ความรู้แจ้งอารมณ์ทางตา) โสตวิญญาณ
(ความรู้แจ้งอารมณ์ทางหู) ฆานวิญญาณ (ความรู้แจ้งอารมณ์ทางจมูก) ชิวหาวิญญาณ (ความรู้แจ้งอารมณ์ทางลิ้น) กายวิญญาณ (ความรู้แจ้งอารมณ์ทางกาย) มโนวิญญาณ (ความรู้แจ้ง
อารมณ์ทางใจ) ธรรมเหล่านี้ เป็นจิต

ธรรมที่ไม่ใช่จิตเป็นไฉน เวทนาขันธ์ (กองเวทนา๔) สัญญาขันธ์ (กองสัญญา)
สังขารขันธ์ (กองสังขาร) รูป และนิพพาน ธรรมเหล่านี้ ไม่ใช่จิต

<reference>อภิ. สงฺ. ๓๔/๙๔๓/๓๐๑</reference>

## ๘๘. ธรรมที่เป็นเจตสิก และไม่ใช่เจตสิก

ธรรมที่เป็นเจตสิกเป็นไฉน เวทนาขันธ์ สัญญาขันธ์ สังขารขันธ์ ธรรมเหล่านี้
เป็นเจตสิก

ธรรมที่ไม่ใช่เจตสิกเป็นไฉน จิต รูป นิพพาน ธรรมเหล่านี้ ไม่ใช่เจตสิก

<reference>อภิ. สงฺ. ๓๔/๙๔๔/๓๐๑</reference>

## ๘๙. ธรรมที่ประกอบและไม่ประกอบกับจิต

ธรรมที่ประกอบกับจิต (จิตตสัมปยุต) เป็นไฉน เวทนาขันธ์ สัญญาขันธ์ สังขารขันธ์
ธรรมเหล่านี้ประกอบกับจิต

ธรรมที่ไม่ประกอบกับจิต (จิตตวิปปยุต) เป็นไฉน รูป นิพพาน ธรรมเหล่านี้
ไม่ประกอบกับจิต จิตไม่ควรกล่าว ทั้งว่าประกอบกับจิต ทั้งว่าไม่ประกอบกับจิต

<reference>อภิ. สงฺ. ๓๔/๙๔๕/๓๐๑</reference>

## ๙๐. ธรรมที่ระคน และไม่ระคนกับจิต

ธรรมที่ระคนกับจิต (จิตตสังสัฏฐะ) เป็นไฉน เวทนาขันธ์ สัญญาขันธ์ สังขารขันธ์
ธรรมเหล่านี้ ระคนกับจิต

ธรรมที่ไม่ระคนกับจิต (จิตตวิสังสัฏฐะ) เป็นไฉน รูป นิพพาน ธรรมเหล่านี้ ไม่ระคนกับจิต จิตไม่ควรกล่าว ทั้งว่าระคนกับจิต ทั้งว่าไม่ระคนกับจิต

<reference>อภิ. สงฺ. ๓๔/๙๔๖/๓๐๑</reference>

## ๙๑. ธรรมที่มีจิตเป็นสมุฏฐาน และไม่มีจิตเป็นสมุฏฐาน

ธรรมที่มีจิตเป็นสมุฏฐานเป็นไฉน เวทนาขันธ์ สัญญาขันธ์ สังขารขันธ์ กายวิญญัติ (ความไหวกาย) วจีวิญญัติ (ความไหวหรือการเปล่งวาจา) รูปอย่างอื่น ซึ่งเกิดจากจิต ซึ่งมีจิต
เป็นเหตุ มีจิตเป็นสมุฏฐาน อายตนะ๑ คือรูป อายตนะคือเสียง อายตนะคือกลิ่น อายตนะ
คือรส อายตนะคือโผฏฐัพพะ๒ ธาตุอากาศ ธาตุน้ำ ความเบาแห่งรูป ความอ่อนสลวยแห่งรูป ความควรแก่การงานแห่งรูป ความเติบโตแห่งรูป ความสืบต่อแห่งรูป อาหารที่เป็นคำ ๆ๓
(อาหารธรรมดาของกาย) ธรรมเหล่านี้ มีจิตเป็นสมุฏฐาน

ธรรมที่ไม่มีจิตเป็นสมุฏฐาน (โน จิตตสมุฏฐาน) เป็นไฉน จิต รูปที่เหลือ (จากที่
กล่าวไว้ข้างต้น คือรูปที่มิได้เกิดจากจิต) นิพพาน ธรรมเหล่านี้ ไม่มีจิตเป็นสมุฏฐาน

<reference>อภิ. สงฺ. ๓๔/๙๔๗/๓๐๒</reference>

## ๙๒. ธรรมที่เกิดพร้อมกับจิต และไม่เกิดพร้อมกับจิต

ธรรมที่เกิดพร้อมกับจิต (จิตตสหภู) เป็นไฉน เวทนาขันธ์ สัญญาขันธ์ สังขารขันธ์
กายวิญญัติ วจีวิญญัติ ธรรมเหล่านี้ เกิดพร้อมกับจิต

ธรรมที่ไม่เกิดพร้อมกับจิต (โน จิตตสหภู) เป็นไฉน จิต (หมายถึงจิตดวงอื่น) รูปที่เหลือ (คือที่มิใช่เกิดจากจิต) นิพพาน ธรรมเหล่านี้ ไม่เกิดพร้อมกับจิต

<reference>อภิ. สงฺ. ๓๔/๙๔๘/๓๐๒</reference>

## ๙๓. ธรรมที่หมุนเวียนไปตามจิต และไม่หมุนเวียนไปตามจิต

ธรรมที่หมุนเวียนไปตามจิต (จิตตานุปริวัตตี) เป็นไฉน เวทนาขันธ์ สัญญาขันธ์
สังขารขันธ์ กายวิญญัติ วจีวิญญัติ ธรรมเหล่านี้ หมุนเวียนไปตามจิต

ธรรมที่ไม่หมุนเวียนไปตามจิต (โน จิตตานุปริวัตตี) เป็นไฉน จิต รูปที่เหลือ (คือที่มิใช่เกิดจากจิต) นิพพาน ธรรมเหล่านี้ ไม่หมุนเวียนไปตามจิต

<reference>อภิ. สงฺ. ๓๔/๙๔๙/๓๐๒</reference>

## ๙๔. ธรรมที่เป็นไปในภายใน และภายนอก๑

ธรรมที่เป็นไปในภายในเป็นไฉน จักขายตนะ (ที่ต่อคือตา) โสตายนตะ (ที่ต่อคือหู)
ฆานายตนะ (ที่ต่อคือจมูก) ชิวหายตนะ (ที่ต่อคือลิ้น) กายายตนะ (ที่ต่อคือกาย) มนายตนะ
(ที่ต่อคือใจ) ธรรมเหล่านี้ เป็นไปในภายใน

ธรรมที่เป็นไปในภายนอกเป็นไฉน รูปายตนะ (อายตนะ๒ หรือที่ต่อคือรูป) สัททายตนะ (ที่ต่อคือเสียง) คันธายตนะ (ที่ต่อคือกลิ่น) รสายตนะ (ที่ต่อคือรส) โผฏฐัพพายตนะ
(ที่ต่อคือโผฏฐัพพะ) ธัมมายตนะ (ที่ต่อคือธรรม) ธรรมเหล่านี้ เป็นไปในภายนอก

<reference>อภิ. สงฺ. ๓๔/๙๕๓/๓๐๒</reference>

## ๙๕. ธรรมที่เป็นกุศล

ธรรมที่เป็นกุศลเป็นไฉน รากเหง้าของกุศล ๓ อย่าง คือความไม่โลภ ความไม่โกรธ๑ ความไม่หลง กองแห่งเวทนา กองแห่งสัญญา กองแห่งสังขาร กองแห่งวิญญาณ ที่ประกอบด้วยรากเหง้าของกุศลนั้น การกระทำทางกาย ทางวาจา ทางใจ ที่เกิดขึ้นจากรากเหง้า
ของกุศลนั้น ธรรมเหล่านี้ เป็นกุศล

<reference>อภิ. สงฺ. ๓๔/๖๖๓/๒๑๕</reference>

## ๙๖. ธรรมที่เป็นอกุศล

ธรรมที่เป็นอกุศลเป็นไฉน รากเหง้าของอกุศล ๓ อย่าง คือความโลภ ความโกรธ๒
ความหลง และกิเลสที่มีเนื้อความเป็นอันเดียวกับรากเหง้าของอกุศลนั้น กองเวทนา กองสัญญา กองสังขาร กองวิญญาณ ที่ประกอบด้วยรากเหง้าของอกุศลนั้น การกระทำทางกาย ทางวาจา
ทางใจ ที่เกิดขึ้นจากรากเหง้าของอกุศลนั้น ธรรมเหล่านี้ เป็นอกุศล

<reference>อภิ. สงฺ. ๓๔/๖๖๓/๒๑๕</reference>

## ๙๗. ธรรมที่เป็นอัพยากฤต๓

ธรรมที่เป็นอัพยากฤตเป็นไฉน วิบาก (ผล) ของธรรมที่เป็นกุศล อกุศล ที่เป็น
กามาวจร รูปาวจร อรูปาวจร โลกุตตระ เวทนาขันธ์ สัญญาขันธ์ สังขารขันธ์ วิญญาณขันธ์
และธรรมเหล่าใดที่เป็นกิริยา ไม่เป็นกุศล ไม่เป็นอกุศล ไม่เป็นวิบากของกรรม รูปทุกชนิด
และธาตุที่เป็นอสังขตะ (ไม่มีปัจจัยปรุงแต่ง) ธรรมเหล่านี้ เป็นอัพยากฤต

<reference>อภิ. สงฺ. ๓๔/๖๖๓/๒๑๕</reference>

## ๙๘. ธรรมทั้งหลายมีใจเป็นหัวหน้า

"ธรรมทั้งหลาย มีใจเป็นหัวหน้า มีใจเป็นใหญ่ สำเร็จด้วยใจ ถ้าใจอันโทษ
ประทุษร้ายแล้ว จะพูดก็ตาม จะทำก็ตาม ความทุกข์ย่อมติดตามไป เพราะเหตุนั้น
เหมือนล้อเกวียนตามรอยเท้าโคฉะนั้น"

"ธรรมทั้งหลาย มีใจเป็นหัวหน้า มีใจเป็นใหญ่ สำเร็จด้วยใจ ถ้าใจผ่องใสแล้ว
จะพูดก็ตาม จะทำก็ตาม ความสุขย่อมติดตามไป เพราะเหตุนั้น เหมือนเงาตามตัวฉะนั้น"

<reference>ขุ. ธ. ๒๕/๑๑/๑๔</reference>

## ๙๙. เวรย่อมระงับด้วยการไม่จองเวร

"ผู้ผูกเวรว่า เขาด่าเรา เขาทำร้ายเรา เขาชนะเรา เขาลักของของเราไป เวรของผู้นั้น
ย่อมไม่ระงับ"

"ผู้ไม่ผูกเวรว่า เขาด่าเรา เขาทำร้ายเรา เขาชนะเรา เขาลักของของเราไป เวรของผู้นั้นย่อมระงับ"

"เวรในโลกนี้ ย่อมไม่ระงับด้วยการจองเวรเลยในกาลไหน ๆ แต่ระงับด้วยการ
ไม่จองเวรต่างหาก ธรรมนี้ เป็นของเก่า"

"คนอื่นย่อมไม่รู้ด้วยหรอกว่า พวกเราย่อมย่อยยับกันลงไปในการจองเวรกันนี้เอง
ในคนเหล่านั้น ผู้ใดรู้ได้ แต่นั้น ความหมายมั่นจองเวรของเขาย่อมระงับไป"

<reference>ขุ. ธ. ๒๕/๑๑/๑๔ - ๑๕</reference>

## ๑๐๐. กำลัง ๗ ประการ (พละ ๗)

"ดูก่อนภิกษุทั้งหลาย กำลัง ๗ ประการเหล่านี้ คือ

<list-item>

(๑) กำลังคือความเชื่อ (สัทธาพละ)๑

(๒) กำลังคือความเพียร (วิริยพละ)

(๓) กำลังคือความละอายต่อบาป (หิริพละ)

(๔) กำลังคือความเกรงกลัวต่อบาป (โอตตัปปพละ)

(๕) กำลังคือสติความระลึกได้ (สติพละ)

(๖) กำลังคือความตั้งใจมั่น (สมาธิพละ)

(๗) กำลังคือปัญญา (ปัญญาพละ)

</list-item>

ดูก่อนภิกษุทั้งหลาย กำลัง ๗ ประการเหล่านี้แล"

<reference>องฺ. สตฺตก. ๒๓/๓/๒</reference>

## ๑๐๑. คำอธิบายกำลัง ๗ ประการ

(๑) "ดูก่อนภิกษุทั้งหลาย กำลังคือความเชื่อ เป็นไฉน อริยสาวกในพระธรรมวินัยนี้
มีศรัทธาเชื่อปัญญาตรัสรู้ของตถาคตว่า พระผู้มีพระภาคนั้น

<list-item>

๑. เป็นพระอรหันต์ (ผู้ไกลจากกิเลส)

๒. เป็นผู้ตรัสรู้เองโดยชอบ

๓. เป็นผู้สมบูรณ์ด้วยความรู้และความประพฤติ

๔. เป็นผู้เสด็จไปดี

๕. เป็นผู้รู้จักโลก

๖. เป็นผู้ฝึกคนที่ควรฝึกอย่างเยี่ยม

๗. เป็นศาสดาของเทวดาและมนุษย์

๘. เป็นผู้ตื่น (รวมทั้งปลุกผู้อื่นให้ตื่น)

๙. เป็นผู้มีโชค (เพราะทำเหตุที่จะให้เกิดโชคไว้)

</
>
นี้แล ภิกษุทั้งหลาย เรียกว่า กำลังคือความเชื่อ"

(๒) "ดูก่อนภิกษุทั้งหลาย กำลังคือความเพียร เป็นไฉน อริยสาวกในพระธรรมวินัยนี้ ตั้งความเพียร เพื่อละอกุศลธรรม (ธรรมฝ่ายชั่ว) เพื่อทำให้กุศลธรรม (ธรรมฝ่ายดี) สมบูรณ์
เป็นผู้ลงแรงบากบั่นมั่น ไม่ทอดธุระในกุศลธรรม นี้แล ภิกษุทั้งหลาย เรียกว่า กำลังคือความเพียร"

(๓) "ดูก่อนภิกษุทั้งหลาย กำลังคือความละอายต่อบาป เป็นไฉน อริยสาวกใน
พระธรรมวินัยนี้ เป็นผู้มีความละอาย คือละอายต่อกายทุจจริต (ความประพฤติชั่วทางกาย)
วจีทุจจริต (ความประพฤติชั่วทางวาจา) มโนทุจจริต (ความประพฤติชั่วทางใจ) ละอายต่อการประกอบอกุศล บาปกรรมทั้งหลาย นี้แล ภิกษุทั้งหลาย เรียกว่า กำลังคือความละอายต่อบาป"

(๔) "ดูก่อนภิกษุทั้งหลาย กำลังคือความเกรงกลัวต่อบาป เป็นไฉน อริยสาวกใน
พระธรรมวินัยนี้ เป็นผู้มีความเกรงกลัว คือเกรงกลัวต่อกายทุจจริต วจีทุจจริต มโนทุจจริต
เกรงกลัวต่อการประกอบอกุศล บาปกรรมทั้งหลาย นี้แล ภิกษุทั้งหลาย เรียกว่า กำลังคือ
ความเกรงกลัวต่อบาป"

(๕) "ดูก่อนภิกษุทั้งหลาย กำลังคือความระลึกได้ เป็นไฉน อริยสาวกในพระธรรม
วินัยนี้ เป็นผู้มีสติ ประกอบด้วยสติและสัมปชัญญะอันยอดเยี่ยม ย่อมระลึกได้ ย่อมนึกออก
ถึงสิ่งที่กระทำไว้นานแล้ว ถึงถ้อยคำที่พูดไว้นานแล้วได้ นี้แล ภิกษุทั้งหลาย เรียกว่า กำลังคือ
ความระลึกได้"

(๖) "ดูก่อนภิกษุทั้งหลาย กำลังคือความตั้งใจมั่น เป็นไฉน อริยสาวกในพระธรรม
วินัยนี้ สงัดจากกาม (ความใคร่ในอารมณ์ที่น่าใคร่) สงัดจากอกุศลธรรมเข้าสู่ฌานที่ ๑ ที่ ๒
ที่ ๓ ที่ ๔๑ นี้แล ภิกษุทั้งหลาย เรียกว่า กำลังคือความตั้งใจมั่น"

(๗) "ดูก่อนภิกษุทั้งหลาย กำลังคือปัญญา เป็นไฉน อริยสาวกในพระธรรมวินัยนี้ ประกอบด้วยปัญญา เห็นความเกิดความดับ เป็นปัญญาอันประเสริฐ ชำแรกกิเลสได้ ทำให้ถึงความสิ้นไปแห่งทุกข์โดยชอบ นี้แล ภิกษุทั้งหลาย เรียกว่า กำลังคือปัญญา"

<reference>องฺ. สตฺตก. ๒๓/๔/๓ - ๔</reference>

## ๑๐๒. มารย่อมข่มเหง และไม่ข่มเหงคนเช่นไร

"ผู้มักเห็นว่าสวยงาม ไม่สำรวมอินทรีย์ (คือตา หู จมูก ลิ้น กาย ใจ) ไม่รู้ประมาณในการบริโภค เกียจคร้าน มีความเพียรเลว มารย่อมข่มเหงผู้นั้นแหละ เหมือนลมทำลายต้นไม้
ที่ไม่แข็งแรงฉะนั้น"

"ผู้ไม่มักเห็นว่าสวยงาม สำรวมอินทรีย์ (คือ ตา หู จมูก ลิ้น กาย ใจ) รู้ประมาณ
ในการบริโภค มีศรัทธา ปรารภความเพียร มารย่อมไม่ข่มเหงผู้นั้น เหมือนลมไม่ทำลายภูเขา
อันล้วนด้วยศิลาฉะนั้น"

<reference>ขุ. ธ. ๒๕/๑๑/๑๕</reference>

## ๑๐๓. กาสาวพัสตร์ กับกิเลสอันเปรียบเหมือนน้ำฝาด

"ผู้ใดยังไม่ปราศจากกสาวะ๒ (กิเลสอันเปรียบเหมือนน้ำฝาด) ปราศจากทมะ
(ความข่มใจ) และสัจจะ (ความจริงใจ) มานุ่งห่มกาสาวพัสตร์ ผู้นั้นหาสมควรนุ่งห่มกาสาวพัสตร์ไม่"

"แต่ผู้ใดคายกิเลสที่เปรียบเหมือนน้ำฝาดได้แล้ว ตั้งมั่นดีในศีล ประกอบด้วยทมะ (ความข่มใจ) และสัจจะ (ความจริงใจ) ผู้นั้นแล ย่อมสมควรนุ่งห่มกาสาวพัสตร์"

<reference>ขุ. ธ. ๒๕/๑๑/๑๕</reference>

## ๑๐๔. จะบรรลุสิ่งเป็นสาระ ก็ด้วยเข้าใจสาระ

"ผู้เห็นในสิ่งไม่เป็นสาระว่าเป็นสาระ เห็นในสิ่งที่เป็นสาระว่าไม่เป็นสาระ มีความ
ดำริผิดเป็นทางไป ย่อมไม่ได้บรรลุสิ่งที่เป็นสาระ"

"ผู้รู้สิ่งเป็นสาระโดยความเป็นสาระ สิ่งไม่เป็นสาระโดยความไม่เป็นสาระ มีความ
ดำริชอบเป็นทางไป ย่อมบรรลุสิ่งเป็นสาระได้"

<reference>ขุ. ธ. ๒๕/๑๑/๑๕</reference>

## ๑๐๕. ฝนรั่วรด ที่เทียบด้วยราคะ๑ (ความติดใจ)

"เรือนที่มุงไม่ดี ฝนย่อมรั่วรดได้ฉันใด จิตที่อบรมไม่ดี ราคะ (ความติดใจ) ก็รั่วรด
ได้ฉันนั้น"

"เรือนที่มุงดีแล้ว ฝนย่อมรั่วรดไม่ได้ฉันใด จิตที่อบรมดีแล้ว ราคะ (ความติดใจ)
ก็รั่วรดไม่ได้ฉันนั้น"

<reference>ขุ. ธ. ๒๕/๑๑/๑๕</reference>

## ๑๐๖. ผู้เศร้าโศก กับ ผู้บันเทิงในปัจจุบันและอนาคต

"คนทำความชั่ว ย่อมเศร้าโศกในโลกทั้งสอง คือเศร้าโศกในโลกนี้ ละไปแล้วก็
เศร้าโศก เขาย่อมเศร้าโศกเดือดร้อน เพราะเห็นการกระทำอันเศร้าหมองของตน"

"คนทำบุญ ย่อมบันเทิงในโลกทั้งสอง คือบันเทิงในโลกนี้ ละไปแล้วก็บันเทิง เพราะเห็นความบริสุทธิ์แห่งการกระทำของตน"

<reference>ขุ. ธ. ๒๕/๑๑/๑๕</reference>

## ๑๐๗. พูดมากไม่ทำ กับ พูดน้อยแต่ทำ

"คนที่พูดถ้อยคำมีประโยชน์ แม้มาก แต่เป็นผู้ประมาท ไม่ทำตามถ้อยคำนั้น ผู้นั้น
ย่อมไม่ได้มีส่วนแห่งคุณธรรมที่ทำให้เป็นสมณะ เหมือนคนเลี้ยงโค นับโคให้ผู้อื่น แต่ไม่มีส่วนแห่งน้ำนมโคฉะนั้น คนที่พูดถ้อยคำมีประโยชน์ แม้น้อย แต่ประพฤติตามธรรม ละราคะ
โทสะ และ โมหะ ได้ รู้อยู่โดยชอบ มีจิตหลุดพ้นแล้วด้วยดี ไม่ถือมั่นในโลกนี้ หรือโลกอื่น
ย่อมเป็นผู้มีส่วนแห่งคุณธรรมที่ทำให้เป็นสมณะ"

<reference>ขุ. ธ. ๒๕/๑๑/๑๖</reference>

## ๑๐๘. ความไม่ประมาท เป็นทางแห่งความไม่ตาย

"ความไม่ประมาทเป็นทางแห่งความไม่ตาย ความประมาทเป็นทางแห่งความตาย
ผู้ไม่ประมาท ชื่อว่าไม่ตาย ผู้ประมาทย่อมเหมือนคนตายแล้ว บัณฑิตทราบข้อความนี้
โดยพิเศษแล้ว ตั้งอยู่ในความไม่ประมาท ยินดีในธรรมเป็นที่เที่ยวไป (แห่งจิต) ของพระอริยะ
ทั้งหลาย ย่อมบันเทิงในความไม่ประมาท ผู้นั้นมีความเพ่ง ทำความเพียรติดต่อ มีความบากบั่นมั่นเป็นนิตย์ เป็นผู้ฉลาด ย่อมได้บรรลุพระนิพพาน อันปลอดโปร่งจากโยคะ (คือกิเลสที่
ประกอบสัตว์ไว้ในความเวียนว่ายตายเกิด)"

<reference>ขุ. ธ. ๒๕/๑๒/๑๗</reference>

## ๑๐๙. ยศเจริญแก่คนเช่นไร

"ยศย่อมเจริญแก่คนที่มีความหมั่น มีสติ มีการงานสะอาด ใคร่ครวญแล้วจึงทำ
สำรวมระวัง ครองชีวิตอยู่โดยธรรม และเป็นผู้ไม่ประมาท"

<reference>ขุ. ธ. ๒๕/๑๒/๑๗</reference>

## ๑๑๐. เกาะชนิดไหนน้ำไม่ท่วม

"ห้วงน้ำย่อมไม่ท่วมทับเกาะใด ผู้มีปัญญาพึงสร้างเกาะ (ที่พึ่ง) นั้นขึ้น ด้วยคุณธรรมคือความหมั่น ความไม่ประมาท ความสำรวมระวัง และความรู้จักข่มใจ"

<reference>ขุ. ธ. ๒๕/๑๒/๑๗</reference>

## ๑๑๑. คนพาล กับ คนมีปัญญา

"คนพาลผู้มีปัญญาทราม ย่อมประกอบแต่ความประมาทเนืองนิตย์ ส่วนผู้มีปัญญา ย่อมประกอบเนือง ๆ แต่ความไม่ประมาท เหมือนรักษาทรัพย์อันประเสริฐฉะนั้น"

<reference>ขุ. ธ. ๒๕/๑๒/๑๗</reference>

## ๑๑๒. พระพุทธเจ้าทรงพยาบาลภิกษุอาพาธ

สมัยนั้น ภิกษุรูปหนึ่งอาพาธด้วยโรคท้องเสีย เธอนอนจมปัสสาวะ อุจจาระของตนอยู่ ขณะนั้นพระผู้มีพระภาค มีท่านพระอานนท์ตามเสด็จ เที่ยวตรวจเสนาสนะไปยังที่อยู่ของภิกษุนั้น ทอดพระเนตรเห็นเธอนอนจมปัสสาวะ อุจจาระของตนอยู่ จึงเสด็จเข้าไปหา ตรัสถามว่า

"ดูก่อนภิกษุ เธออาพาธด้วยโรคอะไร"

ภิกษุนั้นกราบทูลว่า "โรคท้องเสีย พระเจ้าข้า"

"ภิกษุผู้พยาบาลเธอไม่มีหรือ"

"ไม่มี พระเจ้าข้า"

"เพราะเหตุไรเล่า ภิกษุทั้งหลายจึงไม่พยาบาลเธอ"

"ข้าแต่พระองค์ผู้เจริญ ข้าพระองค์ไม่ทำประโยชน์แก่ภิกษุทั้งหลาย เพราะเหตุนั้น
ภิกษุทั้งหลายจึงไม่พยาบาลข้าพระองค์"

ลำดับนั้น พระผู้มีพระภาคจึงตรัสเรียกพระอานนท์มาสั่งว่า "ดูก่อนอานนท์ เธอจงไปนำน้ำมา เรา๑ จะอาบน้ำให้ภิกษุนี้"

พระอานนท์รับพระพุทธดำรัสแล้ว จึงไปนำน้ำมา

พระผู้มีพระภาคทรงรดน้ำ พระอานนท์ทำความสะอาด พระผู้มีพระภาคทรงจับ
ทางศีรษะ พระอานนท์ยกทางเท้าให้ภิกษุนั้นนอนบนเตียง

ครั้นแล้วพระผู้มีพระภาคทรงเรียกประชุมภิกษุทั้งหลาย เพราะเหตุการณ์นั้น
ตรัสถามว่า "ดูก่อน ภิกษุทั้งหลาย มีภิกษุไข้อยู่ในวิหารโน้นมิใช่หรือ"

"มี พระเจ้าข้า"

"เธออาพาธด้วยโรคอะไร"

"ด้วยโรคท้องเสีย พระเจ้าข้า"

"มีใครพยาบาลภิกษุนั้นหรือเปล่า"

"ไม่มี พระเจ้าข้า"

"ทำไมเล่า ภิกษุทั้งหลายจึงไม่พยาบาลภิกษุนั้น"

"ภิกษุทั้งหลายไม่พยาบาลเธอ เพราะเธอไม่ทำประโยชน์แก่ภิกษุทั้งหลาย พระเจ้าข้า"

"ดูก่อนภิกษุทั้งหลาย มารดาบิดาผู้จะพึงพยาบาลพวกเธอก็ไม่มี ถ้าเธอไม่พยาบาลกันเอง ใครเล่าจักพยาบาล ดูก่อนภิกษุทั้งหลาย ผู้ใดจะพยาบาลเรา ก็พึงพยาบาลภิกษุไข้เถิด
ถ้ามีอุปัชฌายะ อุปัชฌายะพึงพยาบาลเธอตลอดชีวิตจนกว่าจะหาย ถ้ามีอาจารย์ อาจารย์พึงพยาบาลเธอตลอดชีวิตจนกว่าจะหาย ถ้ามีสัทธิวิหาริก สัทธิวิหาริกพึงพยาบาลเธอตลอดชีวิตจนกว่าจะหาย ถ้ามีอันเตวาสิก อันเตวาสิกพึงพยาบาลเธอตลอดชีวิตจนกว่าจะหาย ถ้ามีภิกษุ
ผู้ร่วมอุปัชฌายะ ภิกษุผู้ร่วมอุปัชฌายะพึงพยาบาลเธอตลอดชีวิตจนกว่าจะหาย ถ้ามีภิกษุ
ผู้ร่วมอาจารย์ ภิกษุผู้ร่วมอาจารย์พึงพยาบาลเธอตลอดชีวิตจนกว่าจะหาย ถ้าไม่มีอุปัชฌายะ
อาจารย์สัทธิวิหาริก อันเตวาสิก ผู้ร่วมอุปัชฌายะ หรือผู้ร่วมอาจารย์ สงฆ์พึงพยาบาลเธอ
ถ้าไม่พยาบาลต้องอาบัติทุกกฏ"

<reference>วิ. มหา. ๕/๑๖๖/๑๗๘ - ๑๘๐</reference>

## ๑๑๓. ผู้เช่นไร บรรลุสุขอันไพบูล

"ท่านทั้งหลายจงอย่าประกอบเนือง ๆ ซึ่งความประมาทและความชิดเชื้อกับความยินดีในกาม เพราะว่าผู้ไม่ประมาท เพ่ง (ธรรม) อยู่ ย่อมได้บรรลุความสุขอันไพบูล"

<reference>ขุ. ธ. ๒๕/๑๒/๑๗</reference>

## ๑๑๔. ขึ้นสู่ที่สูงมองดูคนข้างล่าง

"เมื่อใด บัณฑิตรุน๒ ความประมาทออกด้วยความไม่ประมาทได้ เมื่อนั้น บัณฑิต
ขึ้นสู่ปราสาทคือปัญญา เป็นผู้ไม่เศร้าโศก ย่อมมองเห็นประชาสัตว์ผู้เศร้าโศก ผู้มีปัญญา
ย่อมมองเห็นคนพาลได้ เหมือนคนยืนอยู่บนภูเขามองเห็นคนที่ยืนอยู่บนพื้นดินฉะนั้น"

<reference>ขุ. ธ. ๒๕/๑๒/๑๗</reference>

## ๑๑๕. ผู้มีปัญญา เหมือนม้ามีฝีเท้าเร็ว

"ผู้มีปัญญา เมื่อคนทั้งหลายประมาท เป็นผู้ไม่ประมาท เมื่อคนทั้งหลายหลับ
(เพราะกิเลส) เป็นผู้ตื่นอยู่โดยมาก ย่อมขึ้นหน้าคนมีปัญญาทรามไป เหมือนม้ามีฝีเท้าเร็ว
ขึ้นหน้าม้าที่ไม่มีกำลังไปฉะนั้น"

<reference>ขุ. ธ. ๒๕/๑๒/๑๗</reference>

## ๑๑๖. ดีเหนือผู้อื่น ด้วยความไม่ประมาท

"ท้าวมฆวา (พระอินทร์) บรรลุความเป็นผู้ประเสริฐกว่าเทวาทั้งหลายด้วยความ
ไม่ประมาท บัณฑิตสรรเสริญความไม่ประมาท ติเตียนความประมาททุกเมื่อ"

<reference>ขุ. ธ. ๒๕/๑๒/๑๗</reference>

## ๑๑๗. ต้องเป็นผู้รู้ ผู้เห็น จึงสิ้นอาสวะได้

"พระผู้มีพระภาคตรัสว่า ดูก่อนภิกษุทั้งหลาย เรากล่าวความสิ้นอาสวะของผู้รู้ผู้เห็น
ไม่กล่าวความสิ้นอาสวะของผู้ไม่รู้ไม่เห็น รู้อะไร เห็นอะไรเล่า ความสิ้นอาสวะจึงมีได้ รู้เห็น
โยนิโสมนสิการ (การทำไว้ในใจโดยแยบคาย) และอโยนิโสมนสิการ (การทำไว้ในใจโดยไม่แยบคาย) เมื่อทำไว้ในใจโดยไม่แยบคาย อาสวะที่ยังไม่เกิด ก็ย่อมเกิดขึ้น ที่เกิดแล้ว ก็เจริญยิ่งขึ้น
เมื่อทำไว้ในใจโดยแยบคาย อาสวะที่ยังไม่เกิดก็ไม่เกิดขึ้น ที่เกิดแล้ว ก็จะละเสียได้"

"ดูก่อนภิกษุทั้งหลาย อาสวะที่พึงละได้ด้วยทัสสนะ (การเห็น) ก็มี อาสวะที่พึงละได้ด้วยสังวร (ความสำรวม) ก็มี อาสวะที่พึงละได้ด้วยปฏิเสวนะ (การใช้สอย การบริโภค) ก็มี
อาสวะที่พึงละได้ด้วยอธิวาสนะ (การอดทน หรือข่มไว้) ก็มี อาสวะที่พึงละได้ด้วยปริวัชชนะ
(การงดเว้น) ก็มี อาสวะที่พึงละได้ด้วยวิโนทนะ (การบรรเทา หรือการทำให้น้อยลง) ก็มี
อาสวะที่พึงละได้ด้วยภาวนา (การอบรม คือลงมือปฏิบัติให้เกิดผล) ก็มี"

(๑) อาสวะที่พึงละได้ด้วยทัสสนะ (การเห็น)

"ดูก่อนภิกษุทั้งหลาย อาสวะที่พึงละได้ด้วยการเห็น เป็นไฉน บุถุชน (คนผู้ยังมากด้วยกิเลส) ในโลกนี้ ผู้มิได้สดับ ผู้มิได้เห็นพระอริยเจ้า ไม่ฉลาดในธรรมของพระอริยเจ้า มิได้รับ
การแนะนำในธรรมของพระอริยเจ้า มิได้เห็นสัตบุรุษ (คนดี) ไม่ฉลาดในธรรมของสัตบุรุษ มิได้
รับการแนะนำในธรรมของสัตบุรุษ ย่อมไม่รู้จักธรรมที่ควรทำไว้ในใจ (ควรใส่ใจ) ไม่รู้จักธรรมที่ไม่ควรทำไว้ในใจ (ไม่ควรใส่ใจ) เมื่อไม่รู้จักธรรมที่ควรใส่ใจ และไม่ควรใส่ใจ จึงใส่ใจธรรมที่ไม่ควรใส่ใจ ไม่ใส่ใจธรรมที่ควรใส่ใจ ดูก่อนภิกษุทั้งหลาย เขาใส่ใจธรรมที่ไม่ควรใส่ใจชนิดไหน คือชนิดที่เมื่อใส่ใจเข้า กามาสวะ (กิเลสที่หมักดองสันดานคือกาม) ภวาสวะ (กิเลสที่หมักดองสันดานคือความยินดีในภพ๑) อวิชชาสวะ (กิเลสที่หมักดองสันดานคืออวิชาความไม่รู้จริง)
ที่ยังไม่เกิดก็เกิดขึ้น ที่เกิดขึ้นแล้ว ก็เจริญยิ่งขึ้น ดูก่อนภิกษุทั้งหลาย เขาไม่ใส่ใจธรรมที่ควรใส่ใจชนิดไหน คือชนิดที่ เมื่อใส่ใจเข้า กามาสวะ ภวาสวะ และอวิชชาสวะ ที่ยังไม่เกิดขึ้น ก็ไม่เกิด
ที่เกิดขึ้นแล้ว ก็จะละเสียได้ เพราะการใส่ใจธรรมที่ไม่ควรใส่ใจ และการไม่ใส่ใจธรรมที่ควรใส่ใจของบุคคลผู้นั้น อาสวะที่ยังไม่เกิด ก็ย่อมเกิดขึ้น ที่เกิดขึ้นแล้ว ก็เจริญยิ่งขึ้น ผู้นั้นย่อมใส่ใจ
โดยไม่แยบคาย อย่างนี้ว่า

<list-item>


๑. เราได้เคยเกิดมาแล้ว ในอดีตกาลนานไกลหรือหนอ

๒. หรือว่าเราไม่ได้เคยเกิดมาแล้ว ในอดีตกาลนานไกล

๓. เราได้เคยเกิดเป็นอะไรหนอ ในอดีตกาลนานไกล

๔. เราได้เคยเกิดเป็นอย่างไรหนอ ในอดีตกาลนานไกล

๕. เราได้เคยเกิดเป็นอะไรแล้วเกิดเป็นอะไรอีกหนอ ในอดีตกาลนานไกล

๖. เราจักเกิดหรือหนอ ในอนาคตกาลนานไกล

๗. หรือว่าเราจักไม่เกิด ในอนาคตกาลนานไกล

๘. เราจักเกิดเป็นอะไรหนอ ในอนาคตกาลนานไกล

๙. เราจักเกิดเป็นอย่างไรหนอ ในอนาคตกาลนานไกล

๑๐. เราจักเกิดเป็นอะไรแล้วเกิดเป็นอะไรอีกหนอ ในอนาคตกาลนานไกล หรือปรารภปัจจุบันกาลนานไกล 
ก็เกิดความสงสัยภายในขึ้นว่า

๑๑. เราเป็นหรือหนอ

๑๒. หรือว่าเราไม่ได้เป็น

๑๓. เราเป็นอะไรหนอ

๑๔. เราเป็นอย่างไรหนอ

๑๕. สัตว์นี้มาเกิดจากที่ไหนหนอ

๑๖. เราจักไปเกิดที่ไหนหนอ"

</list-item>

เมื่อเขาใส่ใจโดยไม่แยบคาย อย่างนี้ ทิฏฐิ (ความเห็น) ๖ อย่าง อย่างใดอย่างหนึ่ง
ย่อมเกิดขึ้นคือ

<list-item>


๑. ความเห็นอย่างเป็นจริงอย่างมั่นคงของผู้นั้น ย่อมเกิดขึ้นว่า "อัตตา (ตัวตน) ของเรามีอยู่"

๒. ความเห็นอย่างเป็นจริงอย่างมั่นคงของผู้นั้น ย่อมเกิดขึ้นว่า "อัตตา (ตัวตน) ของเราไม่มี"

๓. ความเห็นอย่างเป็นจริงอย่างมั่นคงของผู้นั้น ย่อมเกิดขึ้นว่า "เราย่อมจำอัตตา (ตัวตน) ได้ด้วยอัตตา (ตัวตน) นี่เอง"

๔. ความเห็นอย่างเป็นจริงอย่างมั่นคงของผู้นั้น ย่อมเกิดขึ้นว่า "เราย่อมจำอนัตตา (สิ่งไม่ใช่ตัวตน) ได้ด้วยอัตตา 
(ตัวตน) นี่เอง"

๕. ความเห็นอย่างเป็นจริงอย่างมั่นคงของผู้นั้น ย่อมเกิดขึ้นว่า "เราย่อมจำอัตตา (ตัวตน) ได้ด้วยอนัตตา 
(สิ่งไม่ใช่ตัวตน) นี่เอง"

๖. หรือผู้นั้นเกิดความเห็นอย่างนี้ว่า "อัตตา (ตัวตน) ของเรา เป็นผู้พูด เป็นผู้รู้ ย่อมเสวยผลแห่งกรรมดี กรรมชั่ว ในที่นั้น ๆ อัตตา (ตัวตน) ของเรา นั้นแหละ เป็นของเที่ยง ยั่งยืน เป็นอย่างนั้น ไม่แปรผัน จักตั้งอยู่อย่างนั้น เสมอด้วยสิ่งซึ่งคงทนทั้งหลาย"

</list-item>

"นี้แล ภิกษุทั้งหลาย เรียกว่าทิฏฐิคตะ (ตัวทิฏฐิ) ทิฏฐิคหณะ (การยึดด้วยทิฏฐิ)
ทิฏฐิกันตาระ (ทางกันดารคือทิฏฐิ) ทิฏฐิวิสูกะ๑ (ความยอกย้อนแห่งทิฏฐิ) ทิฏฐิวิปผันทิตะ
(ความผันผวนแห่งทิฏฐิ) และทิฏฐิสังโยชนะ (เครื่องผูกคือทิฏฐิ)"

"ดูก่อนภิกษุทั้งหลาย บุถุชน ผู้มิได้สดับ ผู้ถูกเครื่องผูกคือทิฏฐิผูกมัดแล้ว
เรากล่าวว่า ย่อมไม่พ้นไปจากความเกิด ความแก่ ความตาย ความเศร้าโศก ความพิไรรำพัน ความทุกข์กาย ความทุกข์ใจ ความคับแค้นใจ ไม่พ้นไปจากทุกข์ได้"

"ดูก่อนภิกษุทั้งหลาย แต่อริยสาวกผู้ได้สดับแล้ว ผู้เห็นพระอริยเจ้า ฉลาดในธรรมของพระอริยเจ้า ได้รับการแนะนำดีแล้วในธรรมของพระอริยเจ้า ผู้เห็นสัตบุรุษ ฉลาดในธรรม
ของสัตบุรุษ ได้รับการแนะนำดีแล้วในธรรมของสัตบุรุษ ย่อมรู้จักธรรมที่ควรใส่ใจ และไม่ควรใส่ใจ ผู้นั้น เมื่อรู้จักธรรมที่ควรใส่ใจ ย่อมไม่ใส่ใจธรรมที่ไม่ควรใส่ใจ ย่อมใส่ใจในธรรมที่
ควรใส่ใจ ดูก่อนภิกษุทั้งหลาย เขาย่อมไม่ใส่ใจธรรมที่ไม่ควรใส่ใจชนิดไหน คือชนิดที่เมื่อใส่ใจเข้า กามาสวะ ภวาสวะ อวิชชาสวะที่ยังไม่เกิด ก็จะเกิดขึ้น ที่เกิดแล้วก็เจริญยิ่งขึ้น ดูก่อนภิกษุทั้งหลาย เขาย่อมใส่ใจธรรมที่ควรใส่ใจชนิดไหน คือชนิดที่ เมื่อใส่ใจเข้ากามาสวะ ภวาสวะ
อวิชชาสวะ ที่ยังไม่เกิด ก็ไม่เกิดขึ้น ที่เกิดแล้ว ย่อมละเสียได้ เพราะการไม่ใส่ใจธรรมที่ไม่ควรใส่ใจ เพราะการใส่ใจธรรมที่ควรใส่ใจของบุคคลนั้น อาสวะทั้งหลายที่ยังไม่เกิด ก็จะไม่เกิดขึ้น ที่เกิดแล้ว ก็จะละเสียได้ ผู้นั้นย่อมใส่ใจโดยแยบคายว่า นี้คือทุกข์ นี้คือเหตุให้ทุกข์เกิด นี้คือความดับทุกข์ นี้คือข้อปฏิบัติให้ถึงความดับทุกข์ เมื่อบุคคลนั้นใส่ใจโดยแยบคายอย่างนี้
ย่อมละสังโยชน์ (กิเลสเครื่องผูกมัด) ๓ อย่างเสียได้ คือ สักกายทิฏฐิ (ความเห็นเป็นเหตุยึดถือว่ากายของเรา) วิจิกิจฉา (ความลังเลสงสัย) สีลัพพตปรามาส (ความยึดถือศีลและพรต ได้แก่ความติดในลัทธิพิธีต่าง ๆ) นี้แล ภิกษุทั้งหลาย เรียกว่า อาสวะที่พึงละได้ด้วยการเห็น"

(๒) อาสวะที่พึงละได้ด้วยสังวร (ความสำรวม)

"ดูก่อนภิกษุทั้งหลาย อาสวะที่พึงละได้ด้วยความสำรวม เป็นไฉน ภิกษุในพระธรรมวินัยนี้ พิจารณาโดยแยบคายแล้ว เป็นผู้สำรวม ระวัง อินทรีย์ (สภาพที่เป็นใหญ่) คือ ตา หู จมูก ลิ้น กาย และใจ ซึ่งเมื่อไม่สำรวมระวังแล้ว อาสวะ (กิเลสที่หมักดองสันดาน) ที่ทำความยุ่งยากเดือดร้อนให้ ก็จะพึงเกิดขึ้น เมื่อสำรวมระวังแล้ว อาสวะที่ทำความยุ่งยากเดือดร้อน ก็จะไม่มี
นี้แล ภิกษุทั้งหลาย เรียกว่า อาสวะที่พึงละได้ด้วยความสำรวม"

(๓) อาสวะที่พึงละได้ด้วยปฏิเสวนะ (การส้องเสพ การใช้สอย การบริโภค)

"ดูก่อนภิกษุทั้งหลาย อาสวะที่พึงละได้ด้วยการส้องเสพ เป็นไฉน ภิกษุในพระธรรมวินัยนี้ พิจารณาโดยแยบคายแล้ว จึงใช้สอยจีวร (ผ้านุ่งห่ม) เพียงเพื่อบำบัดความหนาว
ความร้อน บำบัดสัมผัส อันเกิดจากเหลือบ ยุง ลม แดด และสัตว์เลื้อยคลาน เพียงเพื่อปกปิดอวัยวะที่ให้เกิดความละอาย"

"เธอพิจารณาโดยแยบคายแล้ว จึงบริโภคบิณฑบาต (อาหาร) มิใช่เพื่อเล่น มิใช่
เพื่อมัวเมา มิใช่เพื่อประดับ มิใช่เพื่อตกแต่ง เพียงเพื่อตั้งอยู่ได้แห่งร่างกายนี้ เพื่อยังชีวิต
เพื่อระงับความลำบาก เพื่ออนุเคราะห์พรหมจรรย์ ด้วยคิดว่า ด้วยการบริโภคนี้ เราจักบำบัด (ทุกข) เวทนาเก่า ไม่ทำ (ทุกข) เวทนาใหม่ ให้เกิดขึ้น เราจักดำรงชีวิตได้ ความไม่มีโทษ
และความอยู่เป็นผาสุกจักเกิดขึ้น"

"เธอพิจารณาโดยแยบคายแล้ว จึงใช้สอยเสนาสนะ (ที่นอนที่นั่ง) เพียงเพื่อบำบัด
ความหนาว ความร้อน บำบัดสัมผัส อันเกิดจากเหลือบ ยุง ลมแดด และสัตว์เลื้อยคลาน
เพื่อบรรเทาอันตรายอันเกิดแต่ฤดูกาล และเพื่อยินดีในความหลีกเร้น"

"เธอพิจารณาโดยแยบคายแล้ว จึงบริโภคยารักษาโรค เพื่อบำบัดเวทนาเนื่องจาก
อาพาธต่าง ๆ อันเกิดขึ้นแล้ว เพื่อไม่มีความเจ็บไข้เป็นสำคัญ"

"เพราะเมื่อภิกษุไม่ส้องเสพปัจจัย ๔ อาสวะที่ทำความยุ่งยากเดือดร้อนให้ ก็จะพึง
เกิดขึ้น เมื่อส้องเสพปัจจัย ๔ อาสวะที่ทำความยุ่งยากเดือดร้อนให้ ก็จะไม่มี นี้แล
ภิกษุทั้งหลาย เรียกว่า อาสวะที่พึงละได้ด้วยการส้องเสพ"

(๔) อาสวะที่พึงละได้ด้วยอธิวาสนะ (การอดทนหรือข่มไว้)

"ดูก่อนภิกษุทั้งหลาย อาสวะที่พึงละได้ด้วยการอดทน เป็นไฉน ภิกษุในพระธรรมวินัยนี้ พิจารณาโดยแยบคายแล้ว ย่อมเป็นผู้อดทนได้ต่อหนาว ร้อน หิวกระหาย ต่อสัมผัสอัน
เกิดจากเหลือบ ยุง ลม แดด และสัตว์เลื้อยคลาน ต่อถ้อยคำหยาบคายที่มากระทบ ต่อทุกขเวทนาทางกายที่เกิดขึ้น อันกล้าแข็งเจ็บปวด ไม่เป็นที่สำราญ ไม่เป็นที่พอใจ ขนาดจะทำลายชีวิต
เสียได้"

"เพราะเมื่อภิกษุนั้นไม่อดทน อาสวะที่ทำความยุ่งยากเดือดร้อนให้ ก็จะพึงเกิดขึ้น
เมื่อเธออดทนอาสวะที่ทำความยุ่งยากเดือดร้อนให้ ก็จะไม่มี นี้แล ภิกษุทั้งหลาย เรียกว่า อาสวะที่พึงละได้ด้วยการอดทน"

(๕) อาสวะที่พึงละได้ด้วยปริวัชชนะ (การงดเว้น)

"ดูก่อนภิกษุทั้งหลาย อาสวะที่พึงละได้ด้วยการงดเว้น เป็นไฉน ภิกษุในพระธรรมวินัยนี้ พิจารณาโดยแยบคายแล้ว ย่อมเว้นช้างดุ ม้าดุ โคดุ สุนัขดุ งู ตอไม้ ที่ที่มีหนาม บ่อน้ำ เหว น้ำครำ หลุมโสโครก ภิกษุนั่งในอาสนะอันไม่สมควรเที่ยวไปในที่อันไม่สมควร (อโคจร)
คบมิตรชั่ว ย่อมถูกเพื่อนพรหมจารี ผู้รู้ เข้าใจไปในฐานะอันชั่ว เธอพิจารณาโดยแยบคายแล้ว ย่อมเว้นอาสนะอันไม่สมควรนั้น ที่เที่ยวไปอันไม่สมควรนั้น และมิตรชั่วเหล่านั้น เพราะเมื่อ
เธอไม่เว้น อาสวะที่ทำความยุ่งยากเดือดร้อนให้ ก็จะพึงเกิดขึ้น เมื่อเธอเว้นอาสวะที่ทำความ
ยุ่งยากเดือดร้อนให้ ก็จะไม่มี นี้แล ภิกษุทั้งหลาย เรียกว่า อาสวะที่พึงละได้ด้วยการงดเว้น"

(๖) อาสวะที่พึงละได้ด้วยวิโนทนะ (การบรรเทา)

"ดูก่อนภิกษุทั้งหลาย อาสวะที่พึงละได้ด้วยการบรรเทา (การทำให้น้อยลง) เป็นไฉน ภิกษุในพระธรรมวินัยนี้ พิจารณาโดยแยบคายแล้ว ย่อมไม่รับไว้ ย่อมบรรเทา ย่อมทำให้
หมดไป ย่อมทำให้ตั้งอยู่ไม่ได้ซึ่งกามวิตก (ความตรึกในกาม) พยาบาทวิตก (ความตรึกใน
การปองร้าย) วิหิงสาวิตก (ความตรึกในการเบียดเบียน) ซึ่งเกิดขึ้นแล้ว เพราะเมื่อภิกษุนั้น
ไม่บรรเทา อาสวะที่ทำความยุ่งยากเดือดร้อนให้ ก็จะพึงเกิดขึ้น เมื่อเธอบรรเทาอาสวะที่ทำ
ความยุ่งยากเดือดร้อนให้ ก็จะไม่มี นี้แล ภิกษุทั้งหลาย เรียกว่าอาสวะที่พึงละได้ด้วยการบรรเทา
(การทำให้น้อยลง)"

(๗) อาสวะที่พึงละได้ด้วยภาวนา (การอบรม)

"ดูก่อนภิกษุทั้งหลาย อาสวะที่พึงละได้ด้วยการอบรม (การลงมือปฏิบัติให้เกิดผล)
เป็นไฉน ภิกษุในพระธรรมวินัยนี้ พิจารณาโดยแยบคายแล้ว ย่อมอบรม (ลงมือปฏิบัติ)
สัมโพชฌงค์ (องค์แห่งปัญญา เครื่องตรัสรู้) คือ ๑. สติ (ความระลึกได้) ๒. ธัมมวิจยะ
(การเลือกเฟ้นธรรม) ๓. วิริยะ (ความเพียร) ๔. ปีติ (ความอิ่มใจในธรรม) ๕. ปัสสัทธิ
(ความสงบใจ) ๖. สมาธิ (ความตั้งใจมั่น) ๗. อุเบกขา (ความวางเฉยในธรรม) อันอิงความสงัด อิงความคลายกำหนัด อิงความดับทุกข์ อันน้อมไปเพื่อความสละกิเลส เพราะเมื่อภิกษุนั้น
ไม่อบรม อาสวะที่ทำความยุ่งยากเดือดร้อนให้ ก็จะพึงเกิดขึ้น เมื่อเธออบรม อาสวะที่ทำความยุ่งยากเดือดร้อนให้ ก็จะไม่มี นี้แล ภิกษุทั้งหลาย เรียกว่า อาสวะที่พึงละได้ด้วยการอบรม"

<div class="text-center">
(สรูปความ)
</div>

"ดูก่อนภิกษุทั้งหลาย

เนื่องจากอาสวะที่พึงละได้ด้วยการเห็น อันเธอละได้แล้ว

อาสวะที่พึงละได้ด้วยความสำรวม อันเธอละได้แล้ว

อาสวะที่พึงละได้ด้วยการส้องเสพ อันเธอละได้แล้ว

อาสวะที่พึงละได้ด้วยการอดทน อันเธอละได้แล้ว

อาสวะที่พึงละได้ด้วยการงดเว้น อันเธอละได้แล้ว

อาสวะที่พึงละได้ด้วยการบรรเทา อันเธอละได้แล้ว

อาสวะที่พึงละได้ด้วยการอบรม อันเธอละได้แล้ว

เธอจึงชื่อว่า ปิดกั้นแล้วด้วยการปิดกั้นอาสวะทั้งปวงได้ ตัดขาดซึ่งตัณหา คลายได้
ซึ่งเครื่องผูกมัด ทำที่สุดทุกข์ได้โดยชอบ เพราะตรัสรู้เรื่องของจิตใจ"

<reference>ม.มู.๑๒/๑๐ - ๑๙/๑๐ - ๑๖๑</reference>

## ๑๑๘. ภิกษุผู้ยินดีในความไม่ประมาท

"ภิกษุผู้ยินดีในความไม่ประมาท เห็นภัยในความประมาท ย่อมเผากิเลสที่ผูกมัด
ใหญ่น้อย ไปได้เหมือนไฟเผาเชื้อน้อยใหญ่ฉะนั้น"

<reference>ขุ.ธ. ๒๕/๑๒/๑๘</reference>

## ๑๑๙. ภิกษุผู้ยินดีในความไม่ประมาทอีกอย่างหนึ่ง

"ภิกษุผู้ยินดีในความไม่ประมาท เห็นภัยในความประมาท เป็นผู้ไม่ควรที่จะเสื่อม
ย่อมอยู่ในที่ใกล้พระนิพพานเทียว"

<reference>ขุ.ธ. ๒๕/๑๒/๑๘</reference>

## ๑๒๐. จิตที่กวัดแกว่งดิ้นรนนั้นดัดให้ตรงได้

"ผู้มีปัญญา ย่อมทำจิตที่กวัดแกว่ง ดิ้นรน รักษายาก ห้ามยาก ให้ตรงได้
เหมือนช่างศรดัดลูกศรฉะนั้น จิตนี้ ที่ยกขึ้นจากห้วงน้ำคือความอาลัย เพื่อจะละบ่วงมาร
ย่อมดิ้นรนเหมือนปลาที่ถูกโยนไปบนบก"

<reference>ขุ.ธ. ๒๕/๑๓/๑๘</reference>

## ๑๒๑. จิตที่ฝึกแล้วนำสุขมาให้

"การฝึกจิตที่ข่มได้ยาก เป็นของเบา มักตกไปในอารมณ์ตามที่ใคร่ เป็นการดี
เพราะจิตที่ฝึกแล้ว นำความสุขมาให้"

<reference>ขุ.ธ. ๒๕/๑๓/๑๘</reference>

## ๑๒๒. จิตที่คุ้มครองแล้วนำสุขมาให้

"ผู้มีปัญญา พึงรักษาจิต ที่เห็นได้ยาก ละเอียดอ่อน มักตกไปในอารมณ์ตามที่ใคร่ เพราะจิตที่คุ้มครองแล้วนำความสุขมาให้"

<reference>ขุ.ธ. ๒๕/๑๓/๑๘</reference>

## ๑๒๓. จะพ้นจากบ่วงมารได้อย่างไร

"ผู้ใดสำรวมจิต ซึ่งเที่ยวไปได้ไกล เที่ยวไปดวงเดียว ไม่มีร่าง มีแค่คูหา (คือตัวมนุษย์) เป็นที่อาศัยได้ ผู้นั้นย่อมพ้นจากบ่วงแห่งมาร"

<reference>ขุ.ธ. ๒๕/๑๓/๑๘</reference>

## ๑๒๔. ผู้เช่นไร ปัญญาไม่รู้จักบริบูรณ์ ผู้เช่นไรไม่มีภัย

"ผู้มีจิตไม่ตั้งมั่น ไม่รู้แจ้งพระสัทธรรม มีความเลื่อมใสอันเลื่อนลอย ปัญญาของเขาย่อมไม่บริบูรณ์ ผู้มีจิตอันกิเลสไม่รั่วรดแล้ว มีจิตอันกิเลสตามกำจัดไม่ได้ ละบุญและบาป
ได้แล้ว เป็นผู้ตื่นอยู่ ย่อมไม่มีภัย"

<reference>ขุ.ธ. ๒๕/๑๓/๑๘</reference>

## ๑๒๕. ความจนเป็นทุกข์ในโลก

พระผู้มีพระภาคเจ้าตรัสว่า "ดูก่อนภิกษุทั้งหลาย ความจนเป็นทุกข์ในโลกของผู้
บริโภคกาม"

ภิกษุทั้งหลายกราบทูลว่า "เป็นอย่างนั้น พระเจ้าข้า"

จึงตรัสต่อไปว่า "ดูก่อนภิกษุทั้งหลาย คนจนไม่มีทรัพย์ของตนเอง ไม่มั่งคั่ง
ย่อมกู้หนี้ แม้การกู้หนี้ก็เป็นทุกข์ในโลกของผู้บริโภคกาม"

"คนจนกู้หนี้แล้ว ก็จะต้องเสียดอกเบี้ย แม้การเสียดอกเบี้ย ก็เป็นทุกข์ในโลก
ของผู้บริโภคกาม"

"คนจนที่จะต้องเสียดอกเบี้ย ไม่ให้ดอกเบี้ยตามกำหนด ก็ถูกเขาทวง แม้การถูกทวง ก็เป็นทุกข์ในโลกของผู้บริโภคกาม"

"คนจนถูกทวง ไม่ให้เขา ก็ถูกเขาตามตัว แม้การถูกตามตัว ก็เป็นทุกข์ในโลกของ
ผู้บริโภคกาม"

"คนจนถูกตามตัว ไม่ให้เขา ย่อมถูกจองจำ แม้การถูกจองจำ ก็เป็นทุกข์ในโลกของ
ผู้บริโภคกาม"

"ดูก่อนภิกษุทั้งหลาย ความจนก็ดี การกู้หนี้ก็ดี การเสียดอกเบี้ยก็ดี การถูกทวงก็ดี การถูกตามตัวก็ดี การถูกจองจำก็ดี เป็นทุกข์ในโลกของผู้บริโภคกาม ด้วยประการฉะนี้"

"ดูก่อนภิกษุทั้งหลาย ข้ออุปไมยก็อย่างนั้นเหมือนกัน บุคคลบางคนไม่มีศรัทธา
(ความเชื่อ) ในกุศลธรรม ไม่มีหิริในกุศลธรรม ไม่มีโอตตัปปะในกุศลธรรม ไม่มีความเพียรในกุศลธรรม ไม่มีปัญญาในกุศลธรรม บุคคลนี้ เรียกว่าเป็นคนจน ไม่มีทรัพย์ของตนเอง ไม่มั่งคั่งในวินัยของพระอริยเจ้า"

"คนจน (ทางธรรม) นั้น เมื่อไม่มีศรัทธาในกุศลธรรม ไม่มีหิริในกุศลธรรม ไม่มีโอตตัปปะในกุศลธรรม ไม่มีความเพียรในกุศลธรรม ไม่มีปัญญาในกุศลธรรม ย่อมประพฤติ
ทุจจริตทางกาย วาจา ใจ การประพฤติทุจจริตทางกาย วาจา ใจนี้ เรากล่าวว่า เป็นการกู้หนี้
ของผู้นั้น"

"คนจน (ทางธรรม) นั้น เพราะเหตุที่จะปกปิดทุจจริตทางกาย วาจา ใจนั้น จึงตั้ง
ความปรารถนาลามก ปรารถนาว่า ดำริว่า คนทั้งหลายอย่ารู้เรื่องเราเลย ย่อมกล่าววาจา
ย่อมพยายามทางกาย ด้วยคิดว่า คนทั้งหลายอย่ารู้เรื่องเราเลย ข้อนี้ เรากล่าวว่า เป็นการ
เสียดอกเบี้ยของผู้นั้น"

"เพื่อนพรหมจารี (ผู้ร่วมประพฤติพรหมจรรย์) ผู้มีศีลเป็นที่รัก ย่อมกล่าวถึงผู้นั้นว่า
มีการกระทำอย่างนี้ มีความประพฤติอย่างนี้ ข้อนี้ เรากล่าวว่า เป็นการถูกทวงของผู้นั้น"

"ความคิดที่เป็นอกุศล (อกุศลวิตก) อันลามก อันประกอบด้วยความเดือดร้อน
ย่อมติดตามผู้นั้น ผู้ไปสู่ป่าก็ตาม สู่โคนไม้ก็ตาม สู่เรือนว่างก็ตาม ข้อนี้ เรากล่าวว่า เป็นการ
ถูกตามตัวของผู้นั้น"

"คนจน (ทางธรรม) นั้น ประพฤติทุจจริตทางกาย วาจา ใจ แล้ว ภายหลังที่สิ้นชีวิตไป๑ ย่อมถูกจองจำ ด้วยการจองจำในนรกบ้าง ด้วยการจองจำในกำเนิดแห่งสัตว์ดิรัจฉานบ้าง"

"ดูก่อนภิกษุทั้งหลาย เราไม่เห็นการถูกจองจำอย่างอื่นสักอย่างเดียว ที่ทารุณ
ที่นำทุกข์มาให้ ที่ทำอันตรายแก่การบรรลุธรรมะอันปลอดโปร่งจากกิเลส อันเป็นธรรม
ยอดเยี่ยม เหมือนการถูกจองจำในนรก หรือในกำเนิดสัตว์ดิรัจฉานนี้เลย"

<reference>องฺ.ฉกฺก. ๒๒/๓๑๖/๓๓๓</reference>

## ๑๒๖. ไตรลักษณ์มีอยู่แล้วโดยปกติ

"ดูก่อนภิกษุทั้งหลาย เพราะตถาคตเกิดขึ้นหรือไม่เกิดขึ้นก็ตาม ธาตุ ความตั้งอยู่
แห่งธรรม ทำนองแห่งธรรมอันนั้น ก็ตั้งอยู่แล้ว คือข้อที่ว่า

สังขาร (สิ่งที่ปัจจัยปรุงแต่ง) ทั้งปวงไม่เที่ยง

สังขารทั้งปวงเป็นทุกข์ (ทนอยู่ไม่ได้)

ธรรม (ทั้งสิ่งมีปัจจัยปรุงแต่ง และไม่มีปัจจัยปรุงแต่ง) ทั้งปวงไม่ใช่ตัวตน’

ตถาคตตรัสรู้เข้าใจทำนองธรรมนั้น ครั้นตรัสรู้แล้ว เข้าใจชัดแล้ว ก็บอก แสดง
บัญญัติ ตั้งไว้ เปิดเผย แจกแจง ทำให้ง่ายถึงข้อที่ว่า สังขารทั้งปวงไม่เที่ยง สังขารทั้งปวง
เป็นทุกข์ ธรรมทั้งปวงไม่ใช่ตัวตน"

<reference>องฺ.ติก. ๒๐/๕๗๖/๓๒๑</reference>

## ๑๒๗. ฤกษ์งามยามดี

"ดูก่อนภิกษุทั้งหลาย สัตว์เหล่าใดประพฤติสุจริตทางกาย วาจา ใจ ในเวลาเช้า
เช้าวันนั้น ย่อมเป็นเช้าที่ดีของสัตว์เหล่านั้น สัตว์เหล่าใดประพฤติสุจริตทางกาย วาจา ใจ
ในเวลากลางวัน กลางวันนั้นย่อมเป็นกลางวันที่ดีของสัตว์เหล่านั้น สัตว์เหล่าใดประพฤติสุจริต
ทางกาย วาจา ใจ ในเวลาเย็น เย็นวันนั้นย่อมเป็นเย็นที่ดีของสัตว์เหล่านั้น"

<reference>องฺ.ติก. ๒๐/๕๙๕/๓๓๑</reference>

## ๑๒๘. การแสวงหา ๒ อย่าง

"ดูก่อนภิกษุทั้งหลาย การแสวงหามี ๒ อย่าง คือการแสวงหาอามิส กับ การ
แสวงหาธรรม ในการแสวงหาทั้งสองอย่างนี้ การแสวงหาธรรมเป็นเลิศ"

<reference>องฺ.ทุก. ๒๐/๓๙๘/๑๐๓</reference>

## ๑๒๙. นักรบทางธรรม

"บุคคลรู้จักกาย ซึ่งมีอุปมาด้วยหม้อดิน (คือแตกง่าย) ปิดกั้นจิต

ซึ่งมีอุปมาเหมือนพระนคร (ซึ่งมีคูและป้อมเป็นเครื่องกั้น) พึงรบมารด้วยอาวุธ
คือปัญญา พึงรักษาชัยชนะ และไม่มุ่งแต่จะพัก (คือไม่ติดในสมาบัติจนไม่มีโอกาสทำหน้าที่
สูงขึ้นไป)"

<reference>ขุ.ธ. ๒๕/๑๓/๑๙</reference>

## ๑๓๐. อนาคตของกายนี้

"ไม่นานหนอ กายนี้จักนอนทับแผ่นดิน ถูกทอดทิ้งปราศจากวิญญาณ เหมือน
ท่อนไม้ที่ไร้ประโยชน์ฉะนั้น"

<reference>ขุ.ธ. ๒๕/๑๓/๑๙</reference>

## ๑๓๑. ใครทำร้ายก็ไม่เท่าจิตของตน

"โจรต่อโจร หรือคนผูกเวรต่อคนผูกเวร พึงทำความพินาศอะไรให้แก่กัน จิตที่ตั้ง
ไว้ผิด พึงทำบุคคลให้เลวร้ายยิ่งกว่านั้น"

<reference>ขุ.ธ. ๒๕/๑๓/๑๙</reference>

## ๑๓๒. ใครทำดีให้ก็ไม่เท่าจิตของตน

"มารดา บิดา หรือญาติอื่น ๆ ทำความดีบางชนิดให้ไม่ได้ จิตที่ตั้งไว้ชอบแล้ว
ทำบุคคลให้ดีได้ยิ่งกว่านั้น"

<reference>ขุ.ธ. ๒๕/๑๓/๑๙</reference>

## ๑๓๓. ผู้ชนะโลกทั้งสามและรู้จักเลือกเฟ้นธรรมะ

"ใครเล่าจักชนะแผ่นดินนี้ และยมโลก กับทั้งเทวโลก๑ ใครเล่าจักเลือกเฟ้นบทแห่งธรรม ที่ตถาคตแสดงดีแล้ว เหมือนหนึ่งช่างดอกไม้ ที่ฉลาด เลือกเฟ้นดอกไม้ฉะนั้น"

"ผู้ศึกษา๒ จักชนะแผ่นดินนี้ และยมโลก กับทั้งเทวโลก ผู้ศึกษา จักเลือกเฟ้นบทแห่งธรรมที่ตถาคตแสดงดีแล้ว เหมือนช่างดอกไม้ที่ฉลาด เลือกเฟ้นดอกไม้ฉะนั้น"

<reference>ขุ.ธ. ๒๕/๑๔/๑๙</reference>

## ๑๓๔. ผู้ที่มัจจุราชมองไม่เห็น

"บุคคลรู้กายนี้ว่า เป็นเสมือนฟองน้ำ๓ (คือแตกทำลายง่าย) รู้กายนี้ว่า มีธรรมดา
เหมือนพยับแดด (คือมีลักษณะลวงตา) ตัดพวงดอกไม้ของพญามาร (คือความวนเวียนใน
ภูมิทั้งสาม) พึงบรรลุสภาพที่พญามัจจุราชมองไม่เห็น"

<reference>ขุ.ธ. ๒๕/๑๔/๑๙</reference>

## ๑๓๕. ห้วงน้ำใหญ่ - มฤตยู

"มฤตยูย่อมพานรชนผู้มัวเก็บดอกไม้ (คือกามารมณ์) มีใจข้องในอารมณ์ต่าง ๆ ไป เหมือนห้วงน้ำใหญ่พัดเอาชาวบ้านที่กำลังนอนหลับไปฉะนั้น"

<reference>ขุ.ธ. ๒๕/๑๔/๒๐</reference>

## ๑๓๖. อำนาจของความตาย

"ความตายย่อมทำนรชน ผู้มัวเก็บดอกไม้ (คือกามารมณ์) มีใจข้องในอารมณ์ต่าง ๆ ไม่อิ่มในกามให้ไปสู่อำนาจ"

<reference>ขุ.ธ. ๒๕/๑๔/๒๐</reference>

## ๑๓๗. พระอรหันต์ไม่ก้าวล่วงฐานะ ๙ ประการ

"ดูก่อนภิกษุทั้งหลาย มีฐานะอยู่ ที่นักบวชเจ้าลัทธิอื่นพึงกล่าวอย่างนี้ว่า ‘สมณะ
ศากยบุตร อยู่อย่างมีธรรมอันไม่ตั้งมั่น’ เมื่อนักบวชเจ้าลัทธิอื่นกล่าวอย่างนี้ ท่านพึงกล่าวว่า
‘ผู้มีอายุ ธรรมที่พระผู้มีพระภาค ผู้รู้ผู้เห็น ผู้เป็นพระอรหันตสัมมาสัมพุทธเจ้าแสดงแล้ว
บัญญัติแล้ว มีอยู่ เป็นธรรมอันไม่พึงก้าวล่วงตลอดชีวิต เหมือนหนึ่งเสาเขื่อน เสาเหล็ก ฝังไว้ลึก
ฝังไว้ดีแล้ว เป็นของไม่หวั่นไหว ไม่สั่นสะเทือน ฉะนั้น ผู้มีอายุ ภิกษุผู้เป็นพระอรหันต์ขีณาสพ ผู้มีกิจอันพึงทำได้ทำเสร็จแล้ว วางภาระแล้ว มีความต้องการของตนอันบรรลุแล้ว สิ้นกิเลส
อันเป็นเหตุมัดไว้ในภพแล้ว หลุดพ้นแล้วเพราะรู้โดยชอบ ภิกษุผู้เป็นพระอรหันต์ขีณาสพนั้น เป็นผู้ไม่เป็นไปได้๑ ที่จะก้าวล่วงฐานะ ๙ ประการ คือ

<list-item>


(๑) ไม่เป็นไปได้ที่จะจงใจฆ่าสัตว์มีชีวิต

(๒) ไม่เป็นไปได้ที่จะถือเอาสิ่งของที่เจ้าของมิได้ให้ อันกล่าวได้ว่า เป็นอาการของขโมย

(๓) ไม่เป็นไปได้ที่จะเสพเมถุนธรรม

(๔) ไม่เป็นไปได้ที่จะกล่าวเท็จโดยเจตนา

(๕) ไม่เป็นไปได้ที่จะทำการสะสมบริโภคกาม เหมือนเมื่อเป็นคฤหัสถ์ในกาลก่อน

(๖) ไม่เป็นไปได้ที่จะถึงความลำเอียงเพราะรัก

(๗) ไม่เป็นไปได้ที่จะถึงความลำเอียงเพราะชัง

(๘) ไม่เป็นไปได้ที่จะถึงความลำเอียงเพราะหลง

(๙) ไม่เป็นไปได้ที่จะถึงความลำเอียงเพราะกลัว"

</list-item>

<reference>ที.ปา. ๑๑/๑๑๗/๑๒๓</reference>

<h2 class="pt-16">การรักษาสาธารณสมบัติ</h2>

<div class="text-center">(มีข้อที่ควรรู้เกี่ยวกับความรอบคอบในการทรงบัญญัติพระวินัยของพระพุทธเจ้า)</div>

<div class="text-center pb-16">(ข้อ ๑๓๘ - ๑๔๕)</div>

## ๑๓๘. ผ้าเช็ดเท้า

สมัยนั้น ท่อนผ้าเกิดขึ้นแก่สงฆ์ ภิกษุทั้งหลายกราบทูลเนื้อความนั้นแด่พระผู้มี
พระภาค พระองค์ตรัสว่า "ดูก่อนภิกษุทั้งหลาย เราอนุญาตให้ทำเป็นผ้าเช็ดเท้าได้"

<reference>วิ.จุลฺล. ๗/๓๑๖/๑๑๘</reference>

## ๑๓๙. ห้ามเหยียบเสนาสนะทั้งที่เท้าเปื้อน

สมัยนั้น ภิกษุทั้งหลายเหยียบเสนาสนะ (ที่อยู่อาศัย) ด้วยเท้าที่มิได้ล้าง เสนาสนะ
เสียหาย ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย ภิกษุยังไม่ล้างเท้า ไม่พึงเหยียบเสนาสนะ ผู้ใดเหยียบ ผู้นั้นต้องอาบัติทุกกฏ"

<reference>วิ.จุลฺล. ๗/๓๑๗/๑๑๘</reference>

## ๑๔๐. ห้ามเหยียบเสนาสนะทั้งที่เท้าเปียก

สมัยนั้น ภิกษุทั้งหลายเหยียบเสนาสนะ (ที่อยู่อาศัย) ด้วยเท้าที่เปียก เสนาสนะ
เสียหาย ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย ภิกษุมีเท้าเปียก ไม่พึงเหยียบเสนาสนะ ผู้ใดเหยียบ ผู้นั้นต้องอาบัติทุกกฏ"

<reference>วิ.จุลฺล. ๗/๓๑๘/๑๑๘</reference>

## ๑๔๑. ห้ามใส่รองเท้าเหยียบเสนาสนะ

สมัยนั้น ภิกษุทั้งหลายใส่รองเท้า เหยียบเสนาสนะ (ที่อยู่อาศัย) เสนาสนะเสียหาย
ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย ภิกษุใส่รองเท้า ไม่พึงเหยียบเสนาสนะ ผู้ใดเหยียบ ผู้นั้นต้องอาบัติทุกกฏ"

<reference>วิ.จุลฺล. ๗/๓๑๙/๑๑๘</reference>

## ๑๔๒. ห้ามบ้วนน้ำลายบนพื้นที่ทาสี

สมัยนั้น ภิกษุทั้งหลายบ้วนน้ำลายลงบนพื้นที่ทาสี สีเสียหาย ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย ภิกษุไม่พึงบ้วนน้ำลายลงบนพื้นที่ทาสี ผู้ใดบ้วน ผู้นั้นต้องอาบัติทุกกฏ ดูก่อนภิกษุทั้งหลาย เราอนุญาต (ให้ใช้)
กระโถน๑ (ได้)"

<reference>วิ.จุลฺล. ๗/๓๒๐/๑๑๘</reference>

## ๑๔๓. ให้ใช้ผ้าพันเท้าเตียงเท้าตั่ง

สมัยนั้น เท้าเตียงบ้าง เท้าตั่งบ้าง ครูดพื้นที่ทาสี ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย เราอนุญาตให้พัน (เท้าเตียง เท้าตั่ง) ด้วยท่อนผ้า"

<reference>วิ.จุลฺล. ๗/๓๒๑/๑๑๘</reference>

## ๑๔๔. ห้ามพิงฝาที่ทาสี

สมัยนั้น ภิกษุทั้งหลายพิงฝาที่ทาสี สีเสียหาย ภิกษุทั้งหลายกราบทูลเนื้อความนั้น
แด่พระผู้มีพระภาค พระองค์ตรัสว่า "ดูก่อนภิกษุทั้งหลาย ภิกษุไม่พึงพิงฝาที่ทาสี ผู้ใดพิง
ผู้นั้นต้องอาบัติทุกกฏ ดูก่อนภิกษุทั้งหลาย เราอนุญาตแผ่นกระดานสำหรับพิง" แผ่นกระดานครูดพื้นข้างล่างและครูดฝาข้างบน ภิกษุทั้งหลายกราบทูลเนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย เราอนุญาตให้พันข้างล่าง และข้างบน (แห่งแผ่นกระดาน)
ด้วยท่อนผ้า"

<reference>วิ.จุลฺล. ๗/๓๒๒/๑๑๘</reference>

## ๑๔๕. อนุญาตให้ใช้เครื่องปูนอน

สมัยนั้น ภิกษุทั้งหลายล้างเท้าแล้ว ก็ยังรังเกียจที่จะนอน ภิกษุทั้งหลายกราบทูล
เนื้อความนั้นแด่พระผู้มีพระภาค พระองค์ตรัสว่า "ดูก่อนภิกษุทั้งหลาย เราอนุญาตให้ปูลาด
ก่อนแล้วจึงนอน"

<reference>วิ.จุลฺล. ๗/๓๒๓/๑๑๙</reference>

## ๑๔๖. ไม่เที่ยง เป็นทุกข์ ไม่ใช่ตัวตน

"ดูก่อนภิกษุทั้งหลาย ตา เป็นของไม่เที่ยง สิ่งใดไม่เที่ยง สิ่งนั้นเป็นทุกข์ (คือทนอยู่
ไม่ได้) สิ่งใดเป็นทุกข์ สิ่งนั้นไม่ใช่ตัวตน สิ่งใดไม่ใช่ตัวตน สิ่งนั้นไม่ใช่ของเรา เราไม่ได้เป็นนั่น
นั่นไม่ใช่ตัวตนของเรา ข้อนี้ท่านทั้งหลายพึงเห็นด้วยปัญญาอันชอบอย่างนี้"

"ดูก่อนภิกษุทั้งหลาย ตา หู จมูก ลิ้น กาย ใจ ก็เป็นของไม่เที่ยง สิ่งใดไม่เที่ยง สิ่งนั้น
เป็นทุกข์ (คือทนอยู่ไม่ได้) สิ่งใดเป็นทุกข์ สิ่งนั้นไม่ใช่ตัวตน สิ่งใดไม่ใช่ตัวตน สิ่งนั้นไม่ใช่ของเรา
เราไม่ได้เป็นนั่น นั่นไม่ใช่ตัวตนของเรา ข้อนี้ท่านทั้งหลายพึงเห็นด้วยปัญญาอันชอบอย่างนี้"

"ดูก่อนภิกษุทั้งหลาย อริยสาวก ผู้ได้สดับ เมื่อเห็นอย่างนี้ ย่อมเบื่อหน่ายในตา หู
จมูก ลิ้น กาย ใจ เมื่อเบื่อหน่ายก็คลายความกำหนัด (หมายถึงความติดใจ) เพราะคลาย
ความกำหนัด ก็หลุดพ้น เมื่อหลุดพ้น ก็มีญาณรู้ว่า หลุดพ้นแล้ว เธอย่อมรู้ว่า ชาติ (ความเกิด) สิ้นแล้ว พรหมจรรย์ (การประพฤติเหมือนพรหม คือไม่ครองเรือน) ได้อยู่จบแล้ว กิจที่ควรทำ
ได้ทำเสร็จแล้ว กิจอื่นเพื่อความเป็นอย่างนี้ (เพื่อมาเกิดอีก) ไม่มี๑"

<reference>สํ.สฬา. ๑๘/๑/๑</reference>

## ๑๔๗. ผู้ชื่นชมทุกข์

"ดูก่อนภิกษุทั้งหลาย ผู้ใดชื่นชมตา หู จมูก ลิ้น กาย ใจ ชื่นชมรูป เสียง กลิ่น รส โผฏฐัพพะ (สิ่งที่ถูกต้องได้) ธรรมะ (สิ่งที่รู้ได้ด้วยใจ) ผู้นั้นชื่อว่าชื่นชมทุกข์ ผู้ใดชื่นชมทุกข์
ผู้นั้นเรากล่าวว่า ย่อมไม่พ้นไปจากทุกข์ได้"

<reference>สํ.สฬา. ๑๘/๑๙ - ๒๐/๑๓</reference>

## ๑๔๘. ความเกิด ความดับ แห่งทุกข์

"ดูก่อนภิกษุทั้งหลาย ความเกิดขึ้น ความตั้งอยู่ ความบังเกิดปรากฏ แห่งตา หู จมูก ลิ้น กาย ใจ และรูป เสียง กลิ่น รส โผฏฐัพพะ (สิ่งที่ถูกต้องได้) ธรรมะ (สิ่งที่รู้ได้ด้วยใจ)
คือความเกิดขึ้นแห่งทุกข์ ความตั้งอยู่แห่งโรค ความปรากฏ แห่งความแก่และความตาย"

"ดูก่อนภิกษุทั้งหลาย ความดับ ความระงับ ความตั้งอยู่ไม่ได้ แห่งตา หู เป็นต้น
เหล่านั้น คือความดับแห่งทุกข์ ความระงับแห่งโรค ความตั้งอยู่ไม่ได้ แห่งความแก่และความตาย"

<reference>สํ.สฬา. ๑๘/๒๑ - ๒๒/๑๔</reference>

## ๑๔๙. ตา หู เป็นต้น มีที่ไหน มารมีที่นั่น

ท่านพระสมิทธิกราบทูลถามว่า "ข้าแต่พระองค์ผู้เจริญ คำที่กล่าวกันว่า มาร มารนั้น ด้วยเหตุเพียงเท่าไหร จึงชื่อว่ามาร หรือบัญญัติคำว่า มาร ได้"

พระผู้มีพระภาคตรัสตอบว่า "ดูก่อนสมิทธิ ในที่ใดมีตา มีรูป (สิ่งที่เห็นด้วยตา)
มีความรู้แจ้งทางตา๑ มีธรรมที่พึงรู้แจ้ง ด้วยความรู้แจ้งทางตา ในที่ใดมีหู มีเสียง ฯ ล ฯ มีใจ
มีธรรมะ (สิ่งที่รู้ได้ด้วยใจ) มีความรู้แจ้งทางใจ๒ มีธรรมที่พึงรู้แจ้ง ด้วยความรู้แจ้งทางใจ
ในที่นั้น ย่อมมีมาร หรือมีการบัญญัติว่า มาร ได้"

"ดูก่อนสมิทธิ ในที่ใดไม่มีสิ่งเหล่านั้น ในที่นั้นย่อมไม่มีมาร ไม่มีการบัญญัติว่า มาร ได้"

<reference>สํ.สฬา. ๑๘/๗๑ - ๗๒/๓๙</reference>

## ๑๕๐. นรกที่ตา หู เป็นต้น

"ดูก่อนภิกษุทั้งหลาย เป็นลาภของท่านทั้งหลาย ท่านได้ดีแล้ว ขณะ (กาลเวลา)
เพื่อการอยู่ประพฤติพรหมจรรย์ อันท่านได้รับแล้ว นรกอันชื่อว่าเนื่องด้วยอายตนะสำหรับ
ถูกต้องอารมณ์ ๖ ชนิด เรา๓ ได้เห็นแล้ว ในนรกนั้น บุคคลย่อมเห็นรูปใด ๆ ด้วยตา ก็เห็น
แต่รูปที่ไม่น่าปรารถนา ไม่เห็นรูปที่น่าปรารถนา เห็นแต่รูปที่ไม่น่าใคร่ ไม่เห็นรูปที่น่าใคร่
เห็นแต่รูปที่ไม่น่าพอใจ ไม่เห็นรูปที่น่าพอใจ"

"เขา๔ ฟังเสียง ดมกลิ่น ลิ้มรส ถูกต้องโผฏฐัพพะ (สิ่งที่ถูกต้องได้) รู้ธรรมะ (สิ่งที่รู้ได้
ด้วยใจ) ก็ได้ฟัง ได้ดม ได้ลิ้ม ได้ถูกต้อง ได้รู้แต่สิ่งที่ไม่น่าปรารถนา ไม่น่าใคร่ ไม่น่าพอใจ
ไม่ได้ฟัง ไม่ได้ดม ไม่ได้ลิ้ม ไม่ได้ถูกต้อง ไม่ได้รู้สิ่งที่น่าปรารถนา น่าใคร่ น่าพอใจ"

<reference>สํ.สฬา. ๑๘/๒๑๔ - ๒๑๕/๑๓๒</reference>

## ๑๕๑. สวรรค์ที่ตา หู เป็นต้น

"ดูก่อนภิกษุท่านทั้งหลาย เป็นลาภของท่านทั้งหลาย ท่านได้ดีแล้ว ขณะ (กาลเวลา)
เพื่อการอยู่ประพฤติพรหมจรรย์ อันท่านได้รับแล้ว สวรรค์อันชื่อว่าเนื่องด้วยอายตนะสำหรับ
ถูกต้องอารมณ์ ๖ ชนิด เรา๑ ได้เห็นแล้ว ในสวรรค์นั้น บุคคลย่อมเห็นรูปใด ๆ ด้วยตา ก็เห็น
แต่รูปที่น่าปรารถนา ไม่เห็นรูปที่ไม่น่าปรารถนา เห็นแต่รูปที่น่าใคร่ ไม่เห็นรูปที่ไม่น่าใคร่
เห็นแต่รูปที่น่าพอใจ ไม่เห็นรูปที่ไม่น่าพอใจ"

"เขา ฟังเสียง ดมกลิ่น ลิ้มรส ถูกต้องโผฏฐัพพะ (สิ่งที่ถูกต้องได้) รู้ธรรมะ (สิ่งที่รู้ได้
ด้วยใจ) ก็ได้ฟัง ได้ดม ได้ลิ้ม ได้ถูกต้อง ได้รู้แต่สิ่งที่น่าปรารถนา น่าใคร่ น่าพอใจ ไม่ได้ฟัง
ไม่ได้ดม ไม่ได้ลิ้มรส ไม่ได้ถูกต้อง ไม่ได้รู้สิ่งที่ไม่น่าปรารถนา ไม่น่าใคร่ ไม่น่าพอใจ"

<reference>สํ.สฬา. ๑๘/๒๑๕/๑๓๒</reference>

## ๑๕๒. เวียนว่ายตายเกิด

"ดูก่อนภิกษุทั้งหลาย เปรียบเสมือนท่อนไม้ที่โยนขึ้นไปในอากาศ บางครั้งก็ตกลง
ทางโคน บางครั้งก็ตกลงทางกลาง บางครั้งก็ตกลงทางปลาย สัตว์ทั้งหลายผู้มีอวิชชาเป็น
เครื่องกั้น มีตัณหาเป็นเครื่องผูกมัด วิ่งไป ท่องเที่ยวไปอยู่ บางครั้งก็ไปสู่โลกอื่นจากโลกนี้
บางครั้งก็มาสู่โลกนี้จากโลกอื่น ดูก่อนภิกษุทั้งหลาย สงสาร (การเวียนว่ายตายเกิด) นี้ มีที่สุด
อันตามไปไม่พบ ไม่ปรากฏเงื่อนเบื้องต้น เบื้องปลาย ของสัตว์ผู้มีอวิชชาเป็นเครื่องกั้น
มีตัณหาเป็นเครื่องผูกมัด วิ่งไป ท่องเที่ยวไปอยู่ ควรเพื่อจะเบื่อหน่าย คลายกำหนัดในสังขาร
ทั้งปวง ควรที่จะพ้นไปเสีย"

<reference>สํ.นิ. ๑๖/๔๓๙/๑๘๒</reference>

## ๑๕๓. อะไรยาวนานสำหรับใคร

"ราตรีของผู้ที่ตื่น ยาวนาน โยชน์๓ ของผู้เมื่อยล้า ยาว สงสาร (การท่องเที่ยวเวียนว่ายตายเกิด) ของคนพาลผู้ไม่รู้แจ้งพระสัทธรรม ยาว"

<reference>ขุ.ธ. ๒๕/๑๕/๒๑</reference>

## ๑๕๔. ความเป็นสหายในคนพาลไม่มี

"ถ้าเที่ยวไป ไม่พบคนที่ดีกว่าตน หรือเสมอตน ก็ควรบำเพ็ญความเป็นผู้เที่ยวไป
คนเดียวให้มั่น เพราะความเป็นสหายในคนพาลไม่มี"

<reference>ขุ.ธ. ๒๕/๑๕/๒๑</reference>

## ๑๕๕. ของเราแน่หรือ

"คนเขลาย่อมเดือดร้อนว่า บุตรของเรามีอยู่ ทรัพย์ของเรามีอยู่ ก็ตนของตนยังไม่มี บุตรและทรัพย์จักมีแต่ที่ไหน"

<reference>ขุ.ธ. ๒๕/๑๕/๒๑</reference>

## ๑๕๖. พาลและบัณฑิตที่รู้จักตัวเอง

"คนพาลรู้จักความเป็นพาลของตน ก็เป็นบัณฑิตได้บ้าง เพราะเหตุนั้น แต่คนพาล
ที่สำฝคัญตนว่าเป็นบัณฑิต เรากล่าวว่าเป็นพาลแท้"

<reference>ขุ.ธ. ๒๕/๑๕/๒๑</reference>

## ๑๕๗. ทัพพีไม่รู้รสแกง

"ถ้าคนพาลเข้าไปนั่งใกล้บัณฑิตจนตลอดชีวิต แต่ไม่รู้แจ้งซึ่งธรรม คนพาลนั้น
ก็เหมือนทัพพีที่ไม่รู้รสแกงฉะนั้น"

<reference>ขุ.ธ. ๒๕/๑๕/๒๑</reference>

## ๑๕๘. ลิ้นรู้รสแกง

"ถ้าวิญญูชนเข้าไปนั่งใกล้บัณฑิต แม้เพียงครู่เดียว แต่รู้แจ้งซึ่งธรรมได้โดยพลัน
วิญญูชนนั้นก็เหมือนลิ้นที่รู้รสแกงฉะนั้น"

<reference>ขุ.ธ. ๒๕/๑๕/๒๑</reference>

## ๑๕๙. มีตนเป็นอมิตร

"คนพาลย่อมเที่ยวไป กับตนที่เป็นอมิตรนั่นแหละ ทำบาปกรรมอันมีผลเป็นที่
เดือดร้อน"

<reference>ขุ.ธ. ๒๕/๑๕/๒๑</reference>

## ๑๖๐. สะอาดด้วยน้ำ หรือ ด้วยความประพฤติ

สมัยหนึ่ง พระผู้มีพระภาคประทับ ณ ตำบลคยาสีสะ ใกล้แม่น้ำคยา สมัยนั้น ชฎิล (นักบวชเกล้าผมเป็นเซิง) มากหลาย ดำผุดบ้าง ดำหัวบ้าง เอามือวักน้ำรดตนเองบ้าง ในแม่น้ำคยา บูชาไฟบ้าง ในสมัยที่มีหิมะตกระหว่างราตรีฤดูหนาว อันเย็นเยียบ ด้วยคิดว่า ความบริสุทธิ์จะมีได้ด้วยวิธีการนี้ พระผู้มีพระภาคได้ทอดพระเนตรเห็นชฏิลเหล่านั้นทำอาการอย่างนั้น
จึงทรงเปล่งอุทานนี้ในเวลานั้นว่า

"ความบริสุทธิ์เพราะน้ำในแม่น้ำที่คนเป็นอันมากอาบนั้น ย่อมไม่มี ผู้ใดมีสัจจะ
มีธรรมะ ผู้นั้นเป็นผู้สะอาด เป็นพราหมณ์"

<reference>ขุ.อุ. ๒๕/๔๖/๗๑</reference>

## ๑๖๑. อยู่ในอำนาจของคนอื่นเป็นทุกข์

สมัยหนึ่ง พระผู้มีพระภาคประทับ ณ ปราสาทของนางวิสาขา มิคารมารดา๑
ในบุพพาราม ใกล้กรุงสาวัตถี สมัยนั้น นางวิสาขา มิคารมารดา มีธุระบางอย่างเกี่ยวข้องใน
พระเจ้าปเสนทิโกศล พระราชามิได้ทรงพิจารณาเรื่องนั้นตามความต้องการ (อรรถกถากล่าวว่า นางวิสาขาไปเฝ้า แต่ไม่พบ หลายครั้ง) นางวิสาขาจึงเข้าไปเฝ้าพระผู้มีพระภาคแต่ยังวัน
ถวายบังคมแล้วนั่ง ณ ที่ควรส่วนหนึ่ง พระผู้มีพระภาคจึงตรัสถามว่า "ดูก่อนวิสาขา เธอไปไหนมาแต่ยังวันทีเดียว" นางวิสาขาจึงกราบทูลเรื่องนั้นให้ทรงทราบ พระผู้มีพระภาคทรงทราบเนื้อความนั้นแล้ว จึงทรงเปล่งอุทานนี้ในเวลานั้นว่า

"การอยู่ในอำนาจของคนอื่น ทุกอย่าง เป็นทุกข์ การเป็นอิสระ ทุกอย่าง เป็นสุข
คนทั้งหลายย่อมเดือดร้อนในเรื่องทุกข์สุขทั่วไป เพราะว่ากิเลสเครื่องมัดสัตว์ เป็นของ
ก้าวล่วงได้ยาก"

<reference>ขุ.อุ. ๒๕/๖๓/๘๗</reference>

## ๑๖๒. สิ้นหลงย่อมไม่หวั่นไหว

สมัยหนึ่ง พระผู้มีพระภาคประทับ ณ เชตวนารามของอนาถปิณฑิกคฤหบดี ใกล้
กรุงสาวัตถี สมัยนั้น ท่านพระสาริบุตรนั่งคู้บัลลังก์ ตั้งกายตรง ดำรงสติเฉพาะหน้า ไม่ไกล
พระผู้มีพระภาค พระผู้มีพระภาคได้ทอดพระเนตรเห็นพระสาริบุตรเช่นนั้น จึงทรงเปล่งอุทานนี้ในเวลานั้นว่า

"ภูเขาศิลา ไม่หวั่นไหว ตั้งอยู่ด้วยดีฉันใด เพราะสิ้นความหลง ภิกษุย่อมไม่หวั่นไหว ดุจภูเขาฉะนั้น"

<reference>ขุ.อุ. ๒๕/๗๖/๙๙</reference>

## ๑๖๓. ไม่โศกในท่ามกลางแห่งความโศก

สมัยหนึ่ง พระผู้มีพระภาคประทับอยู่ ณ เวฬุวนาราม อันเป็นที่ให้เหยื่อแก่กระแต
ขณะนั้นท่านพระอุปเสนะ วังคันตบุตร ผู้ไปสู่ที่ลับ หลีกเร้นอยู่ ได้เกิดความคิดอย่างนี้ว่า
"เป็นลาภของเรา เราได้ดีหนอ พระศาสดาของเรา เป็นพระอรหันต์ ตรัสรู้ชอบด้วยพระองค์เอง
และเราก็ได้ออกจากเรือน บวชไม่มีเรือนในพระธรรมวินัยที่พระศาสดาตรัสไว้ดีแล้ว เพื่อนร่วมประพฤติพรหมจรรย์ของเราเล่า ก็มีศีล มีกัลยาณธรรม และทำให้บริบูรณ์ในศีลทั้งหลาย
ตัวเราก็มีจิตตั้งมั่นดี มีอารมณ์เป็นหนึ่ง และเป็นพระอรหันต์ขีณาสพ ผู้มีฤทธิ์มาก มีอานุภาพมาก เราจะอยู่จะตาย ก็นับว่าเจริญ

ลำดับนั้น พระผู้มีพระภาคทรงทราบความคิดของท่านพระอุปเสนะ วังคันตบุตรแล้ว จึงทรงเปล่งอุทานนี้ในเวลานั้นว่า

"ผู้ใดจะเป็นอยู่ก็ไม่เดือดร้อน จะตายก็ไม่เศร้าโศก๑ ผู้นั้นเป็นผู้เห็นบท (แห่งธรรม) ย่อมไม่เศร้าโศก ในท่ามกลางแห่งความโศก ภิกษุผู้ถอนความทะยานอยากในความมี
ความเป็นได้ มีจิตสงบ สิ้นการเวียนว่ายในชาติ (ความเกิด) ความเกิดอีกของเธอย่อมไม่มี"

<reference>ขุ.อุ. ๒๕/๑๐๘/๑๒๕</reference>

## ๑๖๔. อกเขา อกเรา

สมัยหนึ่ง พระผู้มีพระภาคประทับ ณ เชตวนารามของอนาถปิณฑิกคฤหบดี ใกล้
กรุงสาวัตถี สมัยนั้นพระเจ้าปเสนทิโกศลเสด็จสู่ชั้นบนปราสาทอันประเสริฐกับพระนาง
มัลลิกาเทวี พระองค์ตรัสถามพระนางมัลลิกาเทวีว่า "ดูก่อนมัลลิกา ใคร ๆ คนอื่นที่เป็นที่รักยิ่งกว่าตนของเธอเองมีหรือไม่" พระนางมัลลิกากราบทูลว่า "ข้าแต่มหาราช ใคร ๆ คนอื่นที่เป็น
ที่รักยิ่งกว่าตนของหม่อมฉันไม่มี ก็ใคร ๆ คนอื่นที่เป็นที่รักยิ่งกว่าตนของพระองค์เองมี
หรือไม่" พระเจ้าปเสนทิโกศลตรัสตอบว่า" ดูก่อนมัลลิกา ใคร ๆ คนอื่นที่เป็นที่รักยิ่งกว่า
ตัวของเราเองไม่มี"

ขณะนั้น พระเจ้าปเสนทิโกศลเสด็จลงปราสาท เข้าไปเฝ้าพระผู้มีพระภาค
ถวายบังคมแล้ว ประทับนั่ง ณ ที่ควรส่วนหนึ่ง ครั้นแล้วได้กราบทูลข้อโต้ตอบของพระองค์กับพระนางมัลลิกาเทวี ให้ทรงทราบ

ลำดับนั้น พระผู้มีพระภาคทรงทราบเนื้อความนั้นแล้ว จึงเปล่งอุทานนี้ในเวลานั้นว่า

"บุคคลตรวจดูด้วยจิตทั่วทุกทิศแล้ว ไม่พบใครซึ่งเป็นที่รักยิ่งกว่าตนเองในที่ไหน ๆ ตนเองเป็นที่รักยิ่งของคนทั้งหลายอย่างนี้๑ ผู้รักตน จึงไม่ควรเบียดเบียฬผู้อื่น"

<reference>ขุ.อุ. ๒๕/๑๑๐/๑๒๗</reference>

## ๑๖๕. ประวัติสุปพุทธะผู้เป็นโรคเรื้อน

สมัยหนึ่ง พระผู้มีพระภาคประทับ ณ เวฬุวนาราม อันเป็นที่ให้เหยื่อแก่กระแต
ใกล้กรุงราชคฤห์ สมัยนั้นคนเป็นโรคเรื้อนผู้มีนามว่าสุปพุทธะ เป็นคนจน คนกำพร้า คนขัดสน
สมัยนั้นพระผู้มีพระภาคแวดล้อมด้วยบริษัทใหญ่ ประทับนั่งแสดงธรรมอยู่ สุปพุทธะผู้เป็น
โรคเรื้อน เห็นหมู่มหาชนประชุมกันอยู่แต่ที่ไกล ครั้นเห็นดังนั้น จึงคิดว่า "เขาคงแบ่งของเคี้ยวของกินอย่างใดอย่างหนึ่งกันในที่นั้นโดยไม่ต้องสงสัย แม้ไฉน เราพึงเข้าไปหามหาชนกลุ่มนั้น บางทีจะได้ของเคี้ยวของกินอย่างใดอย่างหนึ่งในที่นั้นบ้าง" สุปพุทธะผู้เป็นโรคเรื้อน จึงเข้าไป
หามหาชนกลุ่มนั้น ก็ได้เห็นพระผู้มีพระภาคแวดล้อมด้วยบริษัทใหญ่ ประทับนั่งแสดงธรรมอยู่ ครั้นเห็นดังนั้น จึงคิดว่า "เขามิได้แบ่งของเคี้ยวของกินอย่างใดอย่างหนึ่งในที่นี้ พระสมณโคดมนี้กำลังแสดงธรรมในบริษัท แม้ไฉน เราพึงฟังธรรม" จึงนั่งลง ณ ที่นั้น ด้วยคิดว่า เราจักฟังธรรม

ลำดับนั้น พระผู้มีพระภาคทรงพิจารณาดูบริษัททั้งปวงโดยรอบคอบ ว่าใครในที่ประชุมนี้จะควรรู้แจ้งธรรมะ ก็ได้ทรงเห็นสุปพุทธะผู้เป็นโรคเรื้อน ผู้นั่งอยู่ในบริษัทนั้น ครั้นทรงเห็นแล้ว จึงทรงพระดำริว่า สุปพุทธะผู้นี้ ควรรู้แจ้งธรรมได้ จึงทรงปรารภสุปพุทธะผู้เป็นโรคเรื้อน แสดงอนุบุพพิกถา (ถ้อยคำที่กล่าวตามลำดับ) คือทรงประกาศกล่าว ว่าด้วยทาน ศีล โทษ
ความต่ำทราม ความเศร้าหมองของกาม และอานิสงส์ (ผลดี) ในการออกบวช

เมื่อพระผู้มีพระภาคทรงทราบว่า สุปพุทธะ ผู้เป็นโรคเรื้อน เป็นผู้มีจิตอันควร มีจิตอ่อน มีจิตปราศจากนีวรณ์ (กิเลสที่กั้น) มีจิตมีอารมณ์สูง จึงทรงประกาศพระธรรมเทศนา
ว่าด้วยทุกข์ เหตุให้ทุกข์เกิดความดับทุกข์ ข้อปฏิบัติให้ถึงความดับทุกข์ ซึ่งเป็นพระธรรมเทศนาที่พระองค์ทรงเปิดหงายขึ้นได้เอง๑ ดวงตาเห็นธรรมอันปราศจากธุลีมลทินว่า "สิ่งใดสิ่งหนึ่งมี
ความเกิดขึ้นเป็นธรรมดา สิ่งนั้นทั้งปวงมีความดับไปเป็นธรรมดา" ดังนี้ ได้เกิดขึ้นแก่สุปพุทธะ ผู้เป็นโรคเรื้อน ณ ที่นั่งนั้นเอง เสมือนหนึ่งผ้าอันบริสุทธิ์ ปราศจากจุดด่างพร้อย ควรรับน้ำย้อมด้วยดีฉะนั้น

ลำดับนั้น สุปพุทธะ ผู้เป็นโรคเรื้อน ผู้มีธรรมอันเห็นแล้ว บรรลุแล้ว รู้แจ้งแล้ว หยั่งลงสู่ธรรมก้าวล่วงความสงสัยแคลงใจได้แล้ว ถึงความเป็นผู้กล้าหาญไม่ต้องมีผู้อื่นเป็นปัจจัย
(ไม่ต้องเชื่อผู้อื่น) ในเรื่องคำสอนของพระศาสดา ลุกขึ้นจากที่นั่ง เข้าไปเฝ้าพระผู้มีพระภาค
ถวายบังคม นั่ง ณ ที่ควรส่วนหนึ่ง แล้วกราบทูลพระผู้มีพระภาคว่า "ไพเราะนัก พระเจ้าข้า
ไพเราะนัก พระเจ้าข้า เปรียบเหมือนบุคคลหงายของที่คว่ำ เปิดของที่ปิด ชี้ทางแก่คนหลงทาง ตามประทีปในที่มืด ด้วยคิดว่า ผู้มีตาจะได้เห็นรูป พระผู้มีพระภาค ได้ทรงประกาศพระธรรมโดยปริยายเป็นอเนก มีข้อเปรียบฉะนั้น ข้าแต่พระองค์ผู้เจริญ ข้าพระองค์ขอถึงพระผู้มีพระภาค กับพระธรรม และพระภิกษุสงฆ์เป็นสรณะ ขอพระผู้มีพระภาคจงทรงจำข้าพระองค์ว่าเป็น
อุบาสกถึงพระรัตนตรัยเป็นสรณะจนตลอดชีวิต"

ลำดับนั้น สุปพุทธะ ผู้เป็นโรคเรื้อน อันพระผู้มีพระภาคทรงชี้แจง ชักชวน ให้อาจหาญ ร่าเริงด้วยธรรมิกถา ชื่นชมภาษิตของพระผู้มีพระภาค ลุกขึ้นจากอาสนะ ถวายบังคม ทำประทักษิณแล้วหลีกไป ต่อมาสุปพุทธะ ผู้เป็นโรคเรื้อน หลีกไปแล้วไม่ช้า ก็ถูกโครุ่นขวิด ถึงแก่ชีวิต

ลำดับนั้น ภิกษุหลายรูปเข้าไปเฝ้าพระผู้มีพระภาค ถวายบังคม นั่ง ณ ที่ควรส่วนหนึ่งแล้ว จึงกราบทูลว่า "ข้าแต่พระองค์ผู้เจริญ คนเป็นโรคเรื้อน ชื่อสุปพุทธะ ผู้อันพระผู้มีพระภาคทรงชี้แจง ชักชวนให้อาจหาญ ร่าเริงด้วยธรรมิกถา นั้น ทำกาละเสียแล้ว สุปพุทธะนั้น มีคติ
และความเป็นไปข้างหน้าเป็นอย่างไร" พระผู้มีพระภาคตรัสตอบว่า "ดูก่อนภิกษุทั้งหลาย
เพราะสิ้นกิเลสเครื่องผูกมัด ๓ ประการ๒ สุปพุทธะ ผู้เป็นโรคเรื้อน เป็นพระโสดาบัน เป็นผู้มีความไม่ตกต่ำเป็นธรรมดา เป็นผู้เที่ยงที่จะได้ตรัสรู้ในเบื้องหน้า"

เมื่อพระผู้มีพระภาคตรัสอย่างนั้น ภิกษุรูปหนึ่ง จึงกราบทูลว่า "ข้าแต่พระองค์ผู้เจริญ
อะไรหนอเป็นเหตุ เป็นปัจจัย ให้สุปพุทธะ ผู้เป็นโรคเรื้อน เป็นคนจน เป็นคนกำพร้า เป็นคนขัดสน" พระผู้มีพระภาคจึงตรัสว่า "ดูก่อนภิกษุทั้งหลาย เรื่องเคยมีมาแล้วในกาลก่อน สุปพุทธะ ผู้เป็นโรคเรื้อน ได้เป็นบุตรของเศรษฐีในกรุงราชคฤห์นี้ เขาเดินทางไปสู่สนามในอุทยาน ได้เห็น
พระปัจเจกพุทธเจ้าทรงพระนามว่า ตครสิขี กำลังเที่ยวไปเพื่อบิณฑบาตในพระนคร ครั้นเห็น
ก็คิดว่า "คนขี้เรื้อนอะไรนี่เที่ยวเดินอยู่" จึงถ่มน้ำลาย แสดงอาการไม่เคารพหลีกไป ด้วยผล
แห่งกรรมนั้น เขาหมกไหม้ในนรกสิ้นปีเป็นอันมาก สิ้นร้อยปีเป็นอันมาก สิ้นพันปีเป็นอันมาก
สิ้นแสนปีเป็นอันมาก๑ ด้วยผลอันเหลือแห่งกรรมนั้น เขาจึงได้เป็นคนยากจน เป็นคนกำพร้า
เป็นคนขัดสนในกรุงราชคฤห์นี้ เขาอาศัยพระธรรมวินัยที่ตถาคตประกาศแล้ว จึงสมาทาน
(ถือเอา) ศรัทธา (ความเชื่อ) ศีล (ความรักษากายวาจาให้เรียบร้อย) สุตะ (การสดับตรับฟัง)
จาคะ (การสละกิเลส) ปัญญา (ความรอบรู้) ครั้นเขาอาศัยพระธรรมวินัยที่ตถาคตประกาศแล้ว สมาทานศรัทธา จนถึงสมาทานปัญญาแล้ว ภายหลังที่สิ้นชีวิตแล้ว ก็เข้าถึงความเป็นสหาย
ของเทพชั้นดาวดึงส์ ณ ที่นั้น เขาย่อมรุ่งเรืองเหนือเทพเหล่าอื่นโดยวรรณะ โดยยศ"

ลำดับนั้น พระผู้มีพระภาคทรงทราบเนื้อความนั้นแล้ว จึงทรงเปล่งอุทานนี้ในเวลา
นั้นว่า

"เมื่อยังมีความเพียร บัณฑิตพึงเว้นบาปทั้งหลายในชีวโลก (โลกแห่งสัตว์มีชีวิต)
เหมือนคนมีตาดีเว้นทางไม่สม่ำเสมอฉะนั้น"

<reference>ขุ.อุ. ๒๕/๑๑๒/๑๒๘</reference>

## ๑๖๖. ถ้ากลัวทุกข์ก็อย่าทำความชั่ว

สมัยหนึ่ง พระผู้มีพระภาคประทับ ณ เชตวนารามของอนาถปิณฑิกคฤหบดี
ใกล้กรุงสาวัตถี สมัยนั้นเด็ก ๆ หลายคนจับปลาอยู่ในระหว่างกรุงสาวัตถี กับเชตวนาราม
ขณะนั้น เป็นเวลาเช้าพระผู้มีพระภาคทรงอันตรวาสก (นุ่งผ้า) แล้ว ทรงถือบาตรและจีวรเข้าไปสู่กรุงสาวัตถีเพื่อบิณฑบาต พระองค์ได้ทอดพระเนตรเห็นเด็ก ๆ หลายคนเหล่านั้นกำลัง
จับปลาอยู่ จึงเสด็จเข้าไปหา แล้วตรัสว่า "เด็ก ๆ ทั้งหลาย พวกเธอกลัวทุกข์ ไม่รักทุกข์
ใช่หรือไม่" เมื่อเด็กทั้งหลายกราบทูลรับว่า "เป็นอย่างนั้น พระเจ้าข้า ข้าพระองค์ทั้งหลายกลัวทุกข์
ไม่รักทุกข์"

จึงทรงเปล่งอุทานนี้ในเวลานั้นว่า "ถ้าท่านทั้งหลายกลัวทุกข์ ถ้าทุกข์ไม่เป็นที่รัก
ของท่านทั้งหลาย ท่านทั้งหลายก็อย่าทำกรรมชั่ว ไม่ว่าในที่แจ้ง หรือในที่ลับ ถ้าท่านทั้งหลาย
จักกระทำ หรือกระทำความชั่วอยู่ ก็จะไม่พ้นไปจากทุกข์ได้ แม้จะตั้งหน้าหนีไปอยู่"

<reference>ขุ.อุ. ๒๕/๑๑๕/๑๒๘</reference>

## ๑๖๗. คนค่อม แต่มีคุณธรรมสูง

สมัยหนึ่ง พระผู้มีพระภาคประทับ ณ เชตวนารามของอนาถปิณฑิกคฤหบดี
ใกล้กรุงสาวัตถี สมัยนั้นท่านพระภัททิยะผู้ค่อม (เรียกชื่อติดกันว่า ลกุณฏกภัททิยะ) เดินตามหลังภิกษุหลายรูปเข้าไปเฝ้าพระผู้มีพระภาค พระผู้มีพระภาคได้ทอดพระเนตรเห็นท่าน
พระลกุณฏกภัททิยะเดินตามหลังภิกษุหลายรูปมาแต่ไกล เป็นผู้มีผิวพรรณทราม ไม่น่าดู
เตี้ยต่ำมาก อันภิกษุทั้งหลายบังเสียโดยมาก ครั้นทอดพระเนตรเห็นแล้ว จึงตรัสกะภิกษุ
ทั้งหลายว่า "ดูก่อนภิกษุทั้งหลาย ท่านทั้งหลายเห็นภิกษุรูปนั้นหรือไม่ ผู้เดินตามหลังภิกษุ
หลายรูปมาแต่ไกล เป็นผู้มีผิวพรรณทราม ไม่น่าดู เตี้ยต่ำมาก อันภิกษุทั้งหลายบังเสียโดยมาก" ภิกษุทั้งหลายกราบทูลว่า "เห็น พระเจ้าข้า" พระผู้มีพระภาคจึงตรัสว่า "ดูก่อนภิกษุทั้งหลาย
ภิกษุรูปนั้นแหละ เป็นผู้มีฤทธิ์มาก มีอานุภาพมาก สมาบัติที่ภิกษุนี้ไม่เคยเข้า หาได้ยากมาก กุลบุตรทั้งหลายออกจากเรือนบวชเป็นอนาคาริยะโดยชอบ เพื่อประโยชน์อันใด ภิกษุนี้ ทำให้แจ้งซึ่งประโยชน์นั้น อันยอดเยี่ยม อันเป็นที่สุดแห่งการประพฤติพรหมจรรย์แล้ว ด้วยความรู้ยิ่ง
ด้วยตนเองอยู่ในปัจจุบัน"

ลำดับนั้นแล พระผู้มีพระภาคทรงทราบเนื้อความนั้นแล้ว ทรงเปล่งอุทานนี้ในเวลานั้นว่า

"รถที่ไม่มีส่วนบกพร่อง มีหลังคาขาว มีกำข้างเดียว กำลังแล่นอยู่ ท่านจงดูรถคันนั้น อันไม่สะเทือน มีกระแสอันขาด ไม่มีเครื่องผูก กำลังมาอยู่๑"

<reference>ขุ.อุ. ๒๕/๑๕๑/๑๗๕</reference>

## ๑๖๘. ลักษณะแห่งที่สุดทุกข์

สมัยหนึ่ง พระผู้มีพระภาคประทับ ณ เชตวนารามของอนาถปิณฑิกคฤหบดี
ใกล้กรุงสาวัตถี สมัยนั้นพระผู้มีพระภาคทรงชี้แจงแก่ภิกษุทั้งหลาย ทรงชักชวนให้อาจหาญ
ร่าเริงด้วยธรรมิกถา อันปฏิสังยุต (เกี่ยวข้อง) ด้วยพระนิพพาน และภิกษุเหล่านั้น ก็สนใจ
ใส่ใจ ตั้งใจ เงี่ยโสต สดับพระธรรม

ลำดับนั้นแล พระผู้มีพระภาคทรงทราบเนื้อความนั้น จึงทรงเปล่งอุทานนี้ในเวลานั้นว่า

"ดูก่อนภิกษุทั้งหลาย อายตนะนั้นมีอยู่ ในอายตนะนั้นไม่มีดิน น้ำ ไฟ ลม ไม่มี
อากาสานัญจายตนะ วิญญาณัญจายตนะ อากิญจัญญายตนะ เนวสัญญานาสัญญายตนะ ไม่มีโลกนี้ ไม่มีโลกอื่น ไม่มีพระจันทร์พระอาทิตย์ ทั้งสอง เราย่อมกล่าวถึงอายตนะนั้นว่า
มิใช่การมา มิใช่การไป มิใช่การตั้งอยู่ มิใช่การจุติ (การเคลื่อนจากที่เดิม) มิใช่การเกิดขึ้น
ไม่มีที่ตั้ง ไม่มีความเป็นไป ไม่มีอารมณ์ นั่นแหละเป็นที่สุดแห่งทุกข์"

<reference>ขุ.อุ. ๒๕/๑๕๘/๑๘๑</reference>
<br>
(หมายเหตุ : คำว่า อากาสานัญจายตนะ หมายความว่า แหล่งที่มีอากาศไม่มีที่สุด
วิญญาณัญจายนตะ แหล่งที่มีวิญญาณไม่มีที่สุด อากิญจัญญายตนะ แหล่งที่ไม่มีอะไรเลย
เนวสัญญานาสัญญายตนะ แหล่งที่มีสัญญา (ความจำได้) ก็มิใช่ ไม่มีสัญญา ก็มิใช่
เป็นชื่อของอรูปฌานทั้งสี่ และเป็นชื่อของที่เกิดของผู้บรรลุอรูปฌานทั้งสี่นั้น)

## ๑๖๙. คมิกวัตร (ข้อปฏิบัติสำหรับภิกษุผู้จะเดินทางจากไป)

"ดูก่อนภิกษุทั้งหลาย ภิกษุผู้จะเดินทางจากไป พึงเก็บเครื่องใช้ที่ทำด้วยไม้ เครื่องใช้
ที่ทำด้วยดิน (หมายถึงดินเผา) ปิดประตูหน้าต่างแล้ว บอกมอบเสนาสนะ (ที่นอนที่นั่ง ถือเอาความว่าที่อยู่อาศัย) ถ้าไม่มีภิกษุ พึงบอกสามเณร ถ้าไม่มีสามเณร พึงบอกคนดูแลวัด ถ้าไม่มี
คนดูแลวัด พึงบอกอุบาสก๑"

"ถ้าไม่มีภิกษุสามเณร คนดูแลวัดหรืออุบาสก พึงวางเตียงไว้บนก้อนหิน ๔ ก้อน
(เพื่อไม่ให้ปลวกขึ้น) แล้ววางเตียงซ้อนเตียง วางตั่งซ้อนตั่ง ทำเสนาสนะให้เป็นกองอยู่ข้างบน เก็บเครื่องใช้ที่ทำด้วยไม้ เครื่องใช้ที่ทำด้วยดิน ปิดประตูหน้าต่างแล้วจึงหลีกไป"

"ถ้าวิหารรั่ว ถ้าสามารถ ก็พึงมุงเสีย หรือพึงทำความขวนขวายด้วยคิดว่า ทำอย่างไร
จะมุงวิหารได้ ถ้ามุงได้อย่างนี้ ก็เป็นการดี ถ้าไม่ได้ ที่ใดฝนไม่รั่ว พึงวางเตียงไว้บนก้อนหิน
๔ ก้อน ในที่นั้น วางเตียงซ้อนเตียง วางตั่งซ้อนตั่ง ทำเสนาสนะให้เป็นกองอยู่ข้างบน
เก็บเครื่องใช้ที่ทำด้วยไม้ เครื่องใช้ที่ทำด้วยดิน ปิดประตูหน้าต่างแล้วหลีกไป"

"ถ้าวิหารรั่วทั้งหลัง ถ้าสามารถ พึงนำเสนาสนะ๑ ไปสู่หมู่บ้าน (ฝากชาวบ้านไว้) หรือ
พึงทำความขวนขวายว่า ทำอย่างไรจะนำเสนาสนะไปสู่หมู่บ้านได้ ถ้านำไปได้อย่างนี้ ก็เป็นการดี
ถ้าไม่ได้ พึงวางเตียงไว้บนก้อนหิน ๔ ก้อน วางเตียงซ้อนเตียง วางตั่งซ้อนตั่ง ทำเสนาสนะให้
เป็นกองอยู่ข้างบน เก็บเครื่องใช้ที่ทำด้วยไม้ เครื่องใช้ที่ทำด้วยดิน คลุมด้วยหญ้าหรือใบไม้
แล้วหลีกไป ด้วยคิดว่า ถ้าอย่างไร แม้ส่วนประกอบทั้งหลายจะพึงเหลืออยู่"

"นี้แล ภิกษุทั้งหลาย คือวัตรของภิกษุผู้จะเดินทางจากไป ที่ภิกษุผู้จะเดินทางจากไป พึงปฏิบัติโดยชอบ"

<reference>วิ.จุลฺล. ๗/๔๑๙/๑๘๐</reference>

## ๑๗๐. เสนาสนวัตร (ข้อปฏิบัติเกี่ยวกับที่อยู่อาศัย)

"ดูก่อนภิกษุทั้งหลาย ภิกษุอยู่ในวิหารใด ถ้าสามารถ เธอพึงทำความสะอาด เมื่อจะทำความสะอาดวิหาร พึงนำบาตรจีวรออกก่อน แล้ววางไว้ ณ ส่วนข้างหนึ่ง พึงนำผ้าปูนั่ง ผ้าปูนอนออกวางไว้ ณ ส่วนข้างหนึ่ง พึงนำฟูก๒ และหมอนออกวางไว้ ณ ส่วนข้างหนึ่ง เตียงตั่ง
พึงทำให้ต่ำนำออกให้ดี อย่าให้ครูดสี นำเขียงรองเตียงกับกระโถนออกวางไว้ ณ ส่วนข้างหนึ่ง
พึงนำแผ่นกระดานสำหรับพิงออกไว้ ณ ส่วนข้างหนึ่ง พึงสังเกตเครื่องปูพื้นตามที่ตั้งไว้เดิม
แล้วนำออกวางไว้ ณ ส่วนข้างหนึ่ง (สมัยก่อนที่อยู่ไม่ยกพื้นโดยมาก เมื่ออยู่กับพื้นดินจึงต้องใช้เตียงใช้ตั่ง และใช้เครื่องปูพื้น) ถ้าวิหารมีหยากไย่ พึงนำหยากไย่ออกจากเพดานก่อน"

"ถ้าฝาที่ทาด้วยสีดินแดง เป็นจุดด่าง พึงใช้ผ้าชุบน้ำบิดให้แห้ง แล้วเช็ด ถ้าพื้นทา
ด้วยสีดำเป็นจุดด่าง พึงใช้ผ้าชุบน้ำบิดให้แห้งแล้วเช็ด ถ้าพื้นไม่ได้ทาสีไว้ พึงพรมน้ำแล้วกวาด ด้วยคิดว่า อย่าให้วิหารเปรอะเปื้อนด้วยธุลี พึงเก็บขยะไปทิ้ง ณ ส่วนข้างหนึ่ง"

"ไม่พึงตีเสนาสนะ (หมายถึงใช้มือทุบตีหรือใช้ไม้ตีให้ฝุ่นละอองออก) ในที่ใกล้ภิกษุ
ไม่พึงตีเสนาสนะในที่ใกล้วิหาร ไม่พึงตีเสนาสนะใกล้น้ำดื่ม ไม่พึงตีเสนาสนะใกล้น้ำใช้ ไม่พึงตีเสนาสนะในลานด้านทวนลม พึงตีเสนาสนะด้านใต้ลม"

"เครื่องปูพื้น พึงตากแดดไว้ ณ ส่วนข้างหนึ่ง ทำความสะอาดแล้ว ตีแล้ว จึงนำไปปูไว้ ณ ที่ซึ่งปูไว้เดิม ที่รองเตียง พึงตากไว้ ณ ส่วนข้างหนึ่ง แล้วเช็ด นำไปตั้งไว้ในที่เดิม เตียงตั่ง
พึงตากแดดไว้ ณ ส่วนข้างหนึ่ง ทำความสะอาดแล้ว เคาะแล้ว ทำให้ต่ำ นำไปให้ดี มิให้ครูดสี
บานและกรอบประตู แล้วพึงตั้งไว้ ณ ที่เดิม ฟูกและหมอน พึงตากแดดไว้ ณ ส่วนข้างหนึ่ง ทำความสะอาดแล้ว ตีแล้ว จึงนำไปวางไว้ ณ ที่เดิม ผ้าปูนั่ง ผ้าปูนอน พึงตากแดดไว้ ณ ส่วนข้างหนึ่ง ทำความสะอาดแล้ว สะบัดแล้ว จึงนำไปปูไว้ ณ ที่เดิม กระโถน พึงตากแดดไว้ ณ ส่วนข้างหนึ่ง ขัดถูแล้วนำไปตั้งไว้ ณ ที่เดิม แผ่นกระดานสำหรับพิง พึงตากแดดไว้ ณ ส่วนข้างหนึ่ง นำไปตั้งไว้ ณ ที่เดิม พึงเก็บบาตรจีวร (โปรดสังเกตว่า สิ่งที่นำออกก่อน เก็บเข้าทีหลังทั้งหมด)"

"เมื่อจะเก็บบาตร พึงถือบาตรด้วยมือข้างหนึ่ง ใช้มืออีกข้างหนึ่งคลำใต้เตียง ใต้ตั่ง
แล้วจึงเก็บ (เพื่อไม่ให้บาตร ซึ่งโดยมากเป็นบาตรดิน กระทบอะไรแตกเสียหาย) ไม่พึงวาง
บาตรบนพื้นว่าง (คือที่ไม่มีอะไรบังอยู่ข้างบน) เมื่อเก็บจีวร พึงจับจีวรด้วยมือข้างหนึ่ง รูดราวจีวร หรือเชือกที่ขึงสำหรับพาดจีวรด้วยมืออีกข้างหนึ่ง พึงเก็บจีวรเอาชายด้านนอกพับเข้ามา
ด้านใน (คือพาดจีวรเข้ามาหาตัวผู้พาด เพื่อไม่ให้จีวรไปกระทบของแหลมคมอื่น ๆ ภิกษุที่
รู้วินัยข้อนี้ เวลาตากจีวร จึงตากจีวรเข้าหาตัว)"

"ถ้าลมมีฝุ่นทางทิศตะวันออกพัดมา พึงปิดหน้าต่างด้านตะวันออก ถ้าลมมีฝุ่นทาง
ทิศตะวันตกพัดมา พึงปิดหน้าต่างด้านตะวันตก ถ้าลมมีฝุ่นทางทิศเหนือพัดมา พึงปิดหน้าต่างด้านเหนือ ถ้าลมมีฝุ่นทางทิศใต้พัดมา พึงปิดหน้าต่างด้านใต้"

"ถ้าเป็นฤดูหนาว พึงเปิดหน้าต่างในเวลากลางวัน ปิดเวลากลางคืน ถ้าเป็นฤดูร้อน
พึงปิดหน้าต่างในเวลากลางวัน เปิดในเวลากลางคืน

"ถ้าบริเวณรก พึงกวาดบริเวณ ถ้าโรงเก็บของรก พึงกวาดโรงเก็บของ ถ้าโรงประชุมรก พึงกวาดโรงประชุม ถ้าโรงไฟ (สำหรับต้มน้ำ เป็นต้น) รก พึงกวาดโรงไฟ ถ้าวัจจกุฎี (ส้วม) รก พึงกวาดวัจจกุฎี ถ้าน้ำดื่มไม่มี พึงตั้งน้ำดื่มไว้ ถ้าน้ำใช้ไม่มี พึงตั้งน้ำใช้ ถ้าน้ำในหม้อชำระไม่มี พึงตักน้ำใส่หม้อชำระ"

"ถ้าอยู่ในวิหารเดียวกับภิกษุผู้แก่พรรษากว่า ยังไม่ได้อาปุจฉา (บอกกล่าว หรือ
ขอโอกาส) ไม่พึงให้อุทเทส (การแนะนำ) ไม่พึงให้ปริปุจฉา (การสอบถาม) ไม่พึงทำการสาธยาย
(ท่องบ่น) ไม่พึงกล่าวธรรม ไม่พึงจุดไฟ ไม่พึงดับไฟ ไม่พึงเปิดปิดหน้าต่าง (ถ้าขออนุญาต
แล้วทำได้) ถ้าเดินจงกรม (เดินไปเดินมา กำหนดจิตไว้ที่อารมณ์ใดอารมณ์หนึ่ง) ในที่จงกรม
อันเดียวกับภิกษุผู้แก่พรรษากว่า ภิกษุผู้แก่พรรษากว่าอยู่ในที่ใดพึงกลับจากที่นั้น (คือเมื่อ
เดินไปถึงที่นั้น แล้วให้กลับ) ด้วยคิดว่า ชายสังฆาฏิจะไม่กระทบภิกษุผู้แก่พรรษากว่า"

"นี้แล ภิกษุทั้งหลาย คือวัตรอันเกี่ยวกับเสนาสนะของภิกษุทั้งหลาย ที่ภิกษุทั้งหลาย
พึงปฏิบัติชอบในเรื่องเสนาสนะ๑"

<reference>วิ.จุลฺล. ๗/๔๓๑/๑๙๒</reference>

## ๑๗๑. ธรรมที่มีความทะยานอยากเป็นมูล ๙ อย่าง

ในข้อนั้น ธรรมที่มีความทะยานอยากเป็นมูล ๙ อย่างเป็นไฉน

<list-item>

(๑) เพราะอาศัยความทะยานอยาก จึงมีการแสวงหา

(๒) เพราะอาศัยการแสวงหา จึงมีลาภ

(๓) เพราะอาศัยลาภ จึงมีการวินิจฉัย

(๔) เพราะอาศัยการวินิจฉัย จึงมีความกำหนัด (หรือความคิด) ด้วยอำนาจแห่งความพอใจ

(๕) เพราะอาศัยความกำหนัดด้วยอำนาจแห่งความพอใจ จึงมีการฝังใจ

(๖) เพราะอาศัยการฝังใจ จึงมีการหวงแหน

(๗) เพราะอาศัยการหวงแหน จึงมีความตระหนี่

(๘) เพราะอาศัยความตระหนี่ จึงมีการอารักขา

(๙) เพราะมีการอารักขาเป็นเหตุ จึงมีการจับท่อนไม้ การจับศัสตรา การทะเลาะ
การแตกแยก การกล่าวขัดแย้งกัน การชี้หน้ากัน การพูดส่อเสียด การพูดปด
และธรรมที่เป็นบาปอกุศลอีกเป็นเอนก

</list-item>

นี้คือธรรมที่มีความทะยานอยากเป็นมูล ๙ อย่าง

<reference>อภิ.วิ. ๓๕/๑๐๒๓/๔๓๘</reference>

## ๑๗๒. เรื่องของกิเลส (เครื่องทำใจให้เศร้าหมอง) ๑๐ อย่าง

ในข้อนั้น เรื่องของกิเลส ๑๐ อย่างเป็นไฉน

<list-item>

(๑) โลภะ ความโลภ

(๒) โทสะ ความคิดประทุษร้าย

(๓) โมหะ ความหลง

(๔) มานะ ความถือตัว

(๕) ทิฏฐิ ความเห็น (ผิด)

(๖) วิจิกิจฉา ความลังเลสังสัย

(๗) ถีนะ ความหดหู่

(๘) อุทธัจจะ ความฟุ้งสร้าน

(๙) อหิริกะ ความเป็นผู้ไม่ละอาย

(๑๐) อโนตตัปปะ ความไม่เกรงกลัวต่อบาป

</list-item>

นี้คือเรื่องของกิเลส ๑๐ อย่าง

<reference>อภิ.วิ. ๓๕/๑๐๒๖/๔๓๙</reference>

## ๑๗๓. จิต มโน วิญญาณ เกิดดับ


"ดูก่อนภิกษุทั้งหลาย บุถุชนผู้มิได้สดับ พึงเบื่อหน่าย คลายกำหนัดและพ้นไปในกาย อันประกอบขึ้นด้วยธาตุทั้งสี่นี้ได้ เพราะเหตุไร เพราะความก่อขึ้น ความสลายตัว การรวมตัว
การแยกตัวของกายอันประกอบขึ้นด้วยธาตุทั้งสี่นี้ อันบุคคลเห็นได้ เพราะเหตุนั้น บุถุชนผู้มิได้สดับจึงพึงเบื่อหน่ายคลายกำหนัดและพ้นไปในกายนั้นได้"

"ดูก่อนภิกษุทั้งหลาย ก็แต่ธรรมชาติที่เรียกว่าจิตบ้าง ใจ (มโน) บ้าง วิญญาณบ้าง
อันใด๑ บุถุชนผู้มิได้สดับ ไม่ (สามารถ) พอที่จะเบื่อหน่าย คลายกำหนัด และพ้นไปในธรรมชาตินั้นได้ เพราะเหตุไร เพราะธรรมชาตินั้น อันบุถุชนผู้มิได้สดับ ฝังใจ ยึดถือ ลูบคลำ (ด้วยใจ)
มานานแล้วว่า "นั่นของเรา เราเป็นนั่น นั่นเป็นตัวตนของเรา" เพราะเหตุนั้น บุถุชนผู้มิได้สดับ
จึงไม่ (สามารถ) พอที่จะเบื่อหน่ายคลายกำหนัด และพ้นไปได้ในธรรมชาตินั้น"

"ดูก่อนภิกษุทั้งหลาย บุถุชนผู้มิได้สดับ พึงถือกายอันประกอบขึ้นด้วยธาตุทั้งสี่นี้ว่า เป็นตนดีกว่า การถือว่าจิตเป็นตนไม่ดีเลย เพราะเหตุไร เพราะกายอันประกอบขึ้นด้วยธาตุ ๔ นี้ ที่ตั้งอยู่ ๑ ปี ๒ ปี ๓ ปี ๔ ปี ๑๐ ปี ๒๐ ปี ๓๐ ปี ๔๐ ปี ๕๐ ปี ๑๐๐ ปี แม้ตั้งอยู่เกิน ๑๐๐ ปี
ก็ยังเห็นได้ แต่ธรรมชาติที่เรียกว่าจิตบ้าง ใจบ้าง วิญญาณบ้างนั้น ในกลางคืนกับกลางวัน
ดวงหนึ่งเกิดขึ้น ดวงหนึ่งก็ดับไป"

"ดูก่อนภิกษุทั้งหลาย เปรียบเหมือนลิงเที่ยวไปอยู่ในป่าใหญ่ ย่อมจับกิ่งไม้
มันปล่อยกิ่งนั้นแล้ว ก็จับกิ่งอื่น มันปล่อยกิ่งนั้นแล้ว ก็จับกิ่งอื่น มันปล่อยกิ่งนั้นแล้ว ก็จับกิ่งอื่นฉันใด ธรรมชาติที่เรียกว่า จิตบ้าง ใจบ้าง วิญญาณบ้าง ก็ฉันนั้น ธรรมชาตินั้น ในกลางคืน
กับกลางวัน ดวงหนึ่งเกิดขึ้น ดวงนั้นก็ดับไป"

<reference>สํ.นิ. ๑๖/๒๓๐/๙๔</reference>

## ๑๗๔. เข้ากันได้โดยธาตุ

"ดูก่อนภิกษุทั้งหลาย สัตว์ทั้งหลายย่อมเข้ากันได้ ย่อมลงกันได้โดยธาตุ คนมี
ศรัทธา ย่อมเข้ากันได้ ย่อมลงกันได้กับคนมีศรัทธา คนมีใจละอายต่อบาป ก็เข้ากันได้ ลงกันได้กับคนที่มีใจละอายต่อบาป คนมีความเกรงกลัวต่อบาป ก็เข้ากันได้ ลงกันได้กับคนที่มี
ความเกรงกลัวต่อบาป คนที่สดับตรับฟังมากก็เข้ากันได้ ลงกันได้กับคนที่สดับตรับฟังมาก
คนที่ปรารภความเพียร ก็เข้ากันได้ ลงกันได้กับคนที่ปรารภความเพียร คนที่มีสติตั้งมั่น
ก็เข้ากันได้ ลงกันได้กับคนที่มีสติตั้งมั่น คนที่มีปัญญา ก็เข้ากันได้ ลงกันได้กับคนที่มีปัญญา
แม้ในอดีตกาลนานไกล ในอนาคตกาลนานไกล ในปัจจุบันกาลนานไกล ก็เป็นอย่างนี้"

<reference>สํ.นิ. ๑๖/๓๗๔/๑๕๘</reference>

## ๑๗๕. ตัวอย่างของผู้เข้ากันได้โดยธาตุ

สมัยหนึ่ง พระผู้มีพระภาคประทับ ณ ภูเขาคิชฌกูฏ ใกล้กรุงราชคฤห์ สมัยนั้น
ท่านพระสาริบุตร เดินจงกรมร่วมกับภิกษุมากหลายในที่ไม่ไกลจากพระผู้มีพระภาค แม้ท่าน
พระมหาโมคคัลลานะ ท่านพระมหากัสสปะ ท่านพระอนุรุทธ์ ท่านพระปุณณะ ท่านพระอุบาลี ท่านพระอานนท์ และพระเทวทัต (แต่ละท่าน) ต่างก็เดินจงกรมร่วมกับภิกษุมากหลายในที่
ไม่ไกลจากพระผู้มีพระภาค

ลำดับนั้นแล พระผู้มีพระภาคตรัสถามภิกษุทั้งหลายว่า "ดูก่อนภิกษุทั้งหลาย
ท่านทั้งหลายเห็นสาริบุตรกำลังเดินจงกรมร่วมกับภิกษุมากหลายหรือไม่"
ภิกษุทั้งหลายกราบทูลว่า "เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นผู้มีปัญญามาก ท่านทั้งหลายเห็น
มหาโมคคัลลานะกำลังเดินจงกรมร่วมกับภิกษุมากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นผู้มีฤทธิ์มาก ท่านทั้งหลายเห็น
มหากัสสปะกำลังเดินจงกรมร่วมกับภิกษุมากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นธุตวาทะ (ผู้กล่าวในทางขัดเกลา
กิเลส คือ สรรเสริญการประพฤติธุดงค์) ท่านทั้งหลายเห็นอนุรุทธ์กำลังเดินจงกรมร่วมกับภิกษุ
มากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นผู้มีทิพยจักษุ ท่านทั้งหลายเห็น
ปุณณะ มันตานีบุตรกำลังเดินจงกรมร่วมกับภิกษุมากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นธรรมกถึก (ผู้แสดงธรรม)
ท่านทั้งหลายเห็นอุบาลีกำลังเดินจงกรมร่วมกับภิกษุมากหลายหรือไม่"
"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นวินัยธร (ผู้ทรงวินัย) ท่านทั้งหลาย
เห็นอานนท์กำลังเดินจงกรมร่วมกับภิกษุมากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นผู้สดับตรับฟังมาก ท่านทั้งหลาย
เห็นเทวทัตกำลังเดินจงกรมร่วมกับภิกษุมากหลายหรือไม่"

"เห็น พระเจ้าข้า"

"ดูก่อนภิกษุทั้งหลาย ภิกษุเหล่านั้นทั้งหมด เป็นผู้มีความปรารถนาลามก"

"ดูก่อนภิกษุทั้งหลาย สัตว์ทั้งหลายย่อมเข้ากันได้ ย่อมลงกันได้โดยธาตุ ผู้มี
อัธยาศัยเลว ย่อมเข้ากันได้ ย่อมลงกันได้กับผู้มีอัธยาศัยเลว ผู้มีอัธยาศัยดีงาม ย่อมเข้ากันได้ ย่อมลงกันได้กับผู้มีอัธยาศัยดีงาม"

"ดูก่อนภิกษุทั้งหลาย แม้ในอดีตกาลนานไกล สัตว์ทั้งหลายเข้ากันได้แล้ว ลงกันได้แล้วโดยธาตุ ทั้งผู้มีอัธยาศัยเลว อัธยาศัยดีงาม"

"ดูก่อนภิกษุทั้งหลาย แม้ในอนาคตกาลนานไกล สัตว์ทั้งหลายจักเข้ากันได้ ลงกันได้โดยธาตุ ทั้งผู้มีอัธยาศัยเลว อัธยาศัยดีงาม"

"ดูก่อนภิกษุทั้งหลาย แม้ในปัจจุบันกาลนานไกล สัตว์ทั้งหลายย่อมเข้ากันได้ ลงกันได้โดยธาตุ ทั้งผู้มีอัธยาศัยเลว อัธยาศัยดีงาม"

<reference>สํ.นิ. ๑๖/๓๖๕ - ๓๖๗/๑๕๔ - ๑๕๕</reference>

## ๑๗๖. เรื่องที่มิได้ตรัสบอกมีมากกว่า

สมัยหนึ่ง พระผู้มีพระภาคประทับ ณ ป่าไม้ประดู่ลาย ใกล้กรุงโกสัมพี ลำดับนั้น
พระผู้มีพระภาคทรงหยิบใบประดู่ลายขึ้นมาหน่อยหนึ่ง แล้วตรัสกะภิกษุทั้งหลายว่า "ดูก่อนภิกษุทั้งหลาย เธอจะสำคัญความข้อนั้นเป็นไฉน คือใบประดู่ลายเล็กน้อยที่เราถือไว้ กับใบที่อยู่บนต้นประดู่ลาย อย่างไหนจะมากกว่ากัน"

ภิกษุทั้งหลายกราบทูลตอบว่า "ข้าแต่พระองค์ผู้เจริญ ใบประดู่ลายเล็กน้อยที่ทรง
ถือไว้ มีประมาณน้อย ที่แท้ใบที่อยู่บนต้นประดู่ลายมีมากกว่า"

พระผู้มีพระภาคจึงตรัสว่า "ดูก่อนภิกษุทั้งหลาย เรื่องที่เราตรัสรู้แล้ว แต่มิได้บอก
แก่ท่านทั้งหลาย ก็มีมากกว่า ฉันนั้นเหมือนกัน เหตุไรเล่า เราจึงมิได้บอก ก็เพราะว่า เรื่องนั้น
ไม่ประกอบด้วยประโยชน์ ไม่เป็นเบื้องต้นแห่งพรหมจรรย์ ไม่เป็นไปเพื่อความเบื่อหน่าย
ความคลายกำหนัด ความดับทุกข์ ความสงบระงับ ความรู้ยิ่ง ความตรัสรู้ ไม่เป็นไปเพื่อนิพพาน เราจึงไม่บอกเพราะเหตุนั้น"

<reference>สํ.มหา. ๑๙/๑๗๑๒/๔๕๕</reference>

## ๑๗๗. เรื่องที่ตรัสบอกคืออะไร

"ดูก่อนภิกษุทั้งหลาย ก็เรื่องอะไรเล่าที่เราบอก เราบอกว่า นี้ทุกข์ นี้เหตุให้ทุกข์เกิด
นี้ความดับทุกข์ นี้ข้อปฏิบัติให้ถึงความดับทุกข์ เหตุไรเล่า เราจึงบอกเรื่องนี้ ก็เพราะว่า เรื่องนี้ประกอบด้วยประโยชน์ เป็นเบื้องต้นแห่งพรหมจรรย์ เป็นไปเพื่อความเบื่อหน่าย ความคลายกำหนัด ความดับทุกข์ ความสงบระงับ ความรู้ยิ่ง ความตรัสรู้ เป็นไปเพื่อนิพพาน เราจึงบอกเพราะเหตุนั้น เพราะเหตุนั้นแล จึงควรกระทำความเพียร (เพื่อรู้อริยสัจจ์ ๔ ตามเป็นจริง) ว่า
นี้ทุกข์ นี้เหตุให้ทุกข์เกิด นี้ความดับทุกข์ นี้ข้อปฏิบัติให้ถึงความดับทุกข์"

<reference>สํ.มหา. ๑๙/๑๗๑๓/๔๕๕</reference>

## ๑๗๘. ใบไม้ขนาดเล็กที่ห่อน้ำหรือห่อใบตาลไม่ได้

"ดูก่อนภิกษุทั้งหลาย คนที่กล่าวว่า ตนไม่ต้องตรัสรู้อริยสัจจ์คือทุกข์ เหตุให้ทุกข์เกิด ความดับทุกข์ และข้อปฏิบัติให้ถึงความดับทุกข์ ตามเป็นจริง ก็จะทำที่สุดทุกข์โดยชอบได้
(พ้นทุกข์ได้) นั้นมิใช่ฐานะที่มีได้ เปรียบเหมือนคนที่กล่าวว่า ตนจะเอาใบตะเคียน ใบทองกวาว๑ หรือใบมะขามป้อม (ซึ่งเป็นใบไม้ขนาดเล็กมาก) มาทำเป็นกระทงใส่น้ำหรือใส่ใบตาล ย่อมมิใช่ฐานะที่มีได้ฉะนั้น"

<reference>สํ.มหา. ๑๙/๑๗๑๔/๔๕๕</reference>

## ๑๗๙. ธรรมที่เป็นใหญ่คือปัญญา เทียบด้วยราชสีห์

"ดูก่อนภิกษุทั้งหลาย สัตว์ดิรัจฉานเหล่าใดเหล่าหนึ่งก็ตาม ราชสีห์ผู้เป็นพญาเนื้อ
ย่อมกล่าวได้ว่า เลิศกว่าสัตว์เหล่านั้นโดยกำลัง โดยฝีเท้า และโดยความกล้า ธรรมที่เป็นไปในฝ่ายแห่งการตรัสรู้ (โพธิปักขิยธรรม๒) เหล่าใดเหล่าหนึ่งก็ตาม ปัญญินทรีย์ (ธรรมที่เป็นใหญ่ในหน้าที่ของตนคือปัญญา) ย่อมกล่าวได้ว่าเลิศกว่าธรรมเหล่านั้น ในทางเป็นไปเพื่อความตรัสรู้"

"ดูก่อนภิกษุทั้งหลาย ธรรมที่เป็นไปในฝ่ายแห่งการตรัสรู้มีอะไรบ้าง ธรรมที่เป็นใหญ่คือความเชื่อ (สัทธินทรีย์) เป็นธรรมที่เป็นไปในฝ่ายแห่งการตรัสรู้ ย่อมเป็นไปเพื่อความ
ตรัสรู้ ธรรมที่เป็นใหญ่คือ ความเพียร (วิริยินทรีย์) ความระลึกได้ (สตินทรีย์) ความตั้งใจมั่น (สมาธินทรีย์) และปัญญา (ปัญญินทรีย์) เป็นธรรมที่เป็นไปในฝ่ายแห่งการตรัสรู้ ย่อมเป็นไป
เพื่อความตรัสรู้๓"

<reference>สํ.มหา. ๑๙/๑๐๒๔ - ๑๐๒๕/๒๕๔</reference>

<h2 class="pt-16">เรื่องของสติกำหนดลมหายใจเข้าออก</h2>

<div class="text-center">(อานาปานสติ)</div>

<div class="text-center pb-16">(ข้อ ๑๘๖ - ๑๙๘)</div>


## ๑๘๐. กายไม่หวั่นไหว จิตไม่หวั่นไหว

"ดูก่อนภิกษุทั้งหลาย เพราะอบรมทำให้มากซึ่งสมาธิ มีสติกำหนดลมหายใจเข้าออกเป็นอารมณ์ (อานาปานสติสมาธิ) กายย่อมไม่หวั่นไหว จิตย่อมไม่หวั่นไหว"

<reference>สํ.มหา. ๑๙/๑๓๒๖/๓๓๔</reference>

## ๑๘๑. เมื่อก่อนตรัสรู้ ทรงเจริญอานาปานสติมาก

"ดูก่อนภิกษุทั้งหลาย แม้ตัวเรา ในสมัยก่อนจะตรัสรู้ยังเป็นโพธิสัตว์ ผู้ยังมิได้ตรัสรู้ ก็อยู่ด้วยวิหารธรรม (ธรรมเป็นเครื่องอยู่) นี้โดยมาก เมื่อเราอยู่ด้วยวิหารธรรมนี้โดยมาก
กายของเราก็ไม่ลำบาก ตาของเราก็ไม่ลำบาก และจิตของเราก็พ้นจากอาสวะ (กิเลสที่ดองสันดาน)
ไม่ถือมั่นด้วยอุปาทาน เพราะเหตุนั้นแล ภิกษุทั้งหลาย ถ้าภิกษุพึงหวังว่า กายของเราไม่พึง
ลำบาก ตาของเราไม่พึงลำบาก จิตของเราพึงพ้นจากอาสวะ ไม่ถือมั่นด้วยอุปาทาน เธอก็พึง
ทำไว้ในใจซึ่งสมาธิอันมีสติกำหนดลมหายใจเข้าออกเป็นอารมณ์นี้ให้ดี"

<reference>สํ.มหา. ๑๙/๑๓๒๙/๓๓๔</reference>

## ๑๘๒. เมื่อตรัสรู้แล้ว ทรงอยู่ด้วยอานาปานสติโดยมาก

ลำดับนั้น พระผู้มีพระภาคทรงอออกจากที่เร้น (ในป่าอิจฉานังคละ) เมื่อล่วงเวลา
๓ เดือนแล้ว จึงตรัสกะภิกษุทั้งหลายว่า "ดูก่อนภิกษุทั้งหลาย ถ้านักบวชเจ้าลัทธิอื่น๑ พึงถาม
อย่างนี้ว่า พระสมณโคดมอยู่จำพรรษาด้วยวิหารธรรมอะไรโดยมาก ท่านทั้งหลายพึง
ตอบว่า พระผู้มีพระภาคอยู่จำพรรษาด้วยสมาธิ มีสติกำหนดลมหายใจเข้าออกเป็นอารมณ์
(อานาปานสติสมาธิ) โดยมาก"

<reference>สํ.มหา. ๑๙/๑๓๖๔/๓๔๔</reference>

## ๑๘๓. อริยวิหาร พรหมวิหาร ตถาคตวิหาร

"ดูก่อนภิกษุทั้งหลาย บุคคลเมื่อกล่าวถึงธรรมใด ๆ โดยชอบ พึงกล่าวว่า อริยวิหาร (ธรรมเป็นเครื่องอยู่ของพระอริยเจ้า) บ้าง พรหมวิหาร (ธรรมเป็นเครื่องอยู่ของพรหม) บ้าง ตถาคตวิหาร (ธรรมเป็นเครื่องอยู่ของพระตถาคต) บ้าง ผู้นั้นเมื่อกล่าวถึงอานาปานสติสมาธิ
โดยชอบ ก็พึงกล่าวว่า อริยวิหารบ้าง พรหมวิหารบ้าง ตถาคตวิหารบ้าง ดูก่อนภิกษุทั้งหลาย ภิกษุเหล่าใด ยังเป็นเสกขะ (ผู้ยังต้องศึกษา) ยังมิได้บรรลุอรหัตตผล เมื่อปรารถนาธรรมอันยอดเยี่ยม อันปลอดโปร่งจากโยคะ (เครื่องผูกมัด) อยู่ สมาธิที่มีสติกำหนดลมหายใจเข้าออกเป็นอารมณ์ อันภิกษุเหล่านั้นเจริญ ทำให้มากแล้ว ย่อมเป็นไปเพื่อความสิ้นไปแห่งอาสวะ (กิเลสที่ดองสันดาน)"

<reference>สํ.มหา. ๑๙/๑๓๖๖/๓๔๔</reference>

## ๑๘๔. พระอรหันต์เจริญอานาปานสติทำไม

"ดูก่อนภิกษุทั้งหลาย ภิกษุเหล่าใด ที่เป็นพระอรหันต์ขีณาสพ๑" อยู่จบพรหมจรรย์แล้ว มีสิ่งควรทำอันได้ทำเสร็จแล้ว มีภาระอันวางแล้ว มีประโยชน์ส่วนตนอันได้บรรลุแล้ว
สิ้นกิเลสเป็นเหตุมัดไว้ในภพแล้ว พ้นแล้วเพราะรู้โดยชอบ อานาปานสติสมาธิ อันภิกษุเหล่านั้น
เจริญแล้ว ทำให้มากแล้ว ย่อมเป็นไปเพื่อความอยู่เป็นสุขในปัจจุบัน และเพื่อสติสัมปชัญญะ"

<reference>สํ.มหา. ๑๙/๑๓๖๗/๓๔๕</reference>

## ๑๘๕. เจริญธรรมอย่างเดียว ชื่อว่าเจริญธรรมอย่างอื่นอีกมาก

"ดูก่อนอานนท์ ธรรมอย่างหนึ่ง คืออานาปานสติสมาธิ (สมาธิ ซึ่งมีสติกำหนด
ลมหายใจเข้าออกเป็นอารมณ์) อันบุคคลเจริญแล้ว ทำให้มากแล้ว ย่อมทำสติปัฏฐาน
(การตั้งสติ) ๔ อย่างให้บริบูรณ์ สติปัฏฐาน ๔ อันบุคคลเจริญแล้ว ทำให้มากแล้ว ย่อมทำให้โพชฌงค์ (องค์ประกอบแห่งปัญญาเครื่องตรัสรู้) ๗ อย่างให้บริบูรณ์ โพชฌงค์ ๗ อันบุคคลเจริญ ทำให้มากแล้ว ย่อมทำวิชชา (ความรู้) วิมุติ (ความหลุดพ้น) ให้บริบูรณ์"

<reference>สํ.มหา. ๑๙/๑๓๘๑/๓๔๘</reference>

<h2 class="pt-16">แจกหัวข้อธรรม</h2>

<div class="text-center pb-16">(ธัมมหทยวิภังค์)</div>


## ๑๘๖. คำถามคำตอบเรื่องแจกหัวข้อธรรม

ขันธ์มีเท่าไร อายตนะมีเท่าไร ธาตุมีเท่าไร สัจจะมีเท่าไร อินทรีย์มีเท่าไร เหตุมีเท่าไร อาหารมีเท่าไร ผัสสะมีเท่าไร เวทนามีเท่าไร สัญญามีเท่าไร เจตนามีเท่าไร จิตมีเท่าไร

ขันธ์มี ๕ อายตนะมี ๑๒ ธาตุมี ๑๘ สัจจะมี ๔ อินทรีย์มี ๒๒ เหตุมี ๙ อาหารมี ๔
ผัสสะมี ๗ เวทนามี ๗ สัญญามี ๗ เจตนามี ๗ จิตมี ๗

<reference>อภิ.วิ. ๓๔/๑๐๗๓/๔๕๑</reference>

## ๑๘๗. ขันธ์ (กอง) ๕ มีอะไรบ้าง

ขันธ์ ๕ คือ

<list-item>

(๑) กองรูป (รูปขันธ์ คือธาตุทั้งสี่ประชุมกันเป็นกาย พร้อมทั้งรูปที่อาศัยธาตุทั้ง ๔
ปรากฏ เช่น ความเป็นหญิง ความเป็นชาย เป็นต้น)

(๒) กองเวทนา (เวทนาขันธ์ คือความรู้สึกเป็นสุข เป็นทุกข์ หรือไม่ทุกข์ไม่สุข)

(๓) กองสัญญา (สัญญาขันธ์ คือความจำได้หมายรู้ เช่น จำรูป จำเสียง)

(๔) กองสังขาร (สังขารขันธ์ คือความคิด หรือเจตนา ที่ดีบ้าง ชั่วบ้าง)

(๕) กองวิญญาณ (วิญญาณขันธ์ คือความรู้อารมณ์ทางตา หู จมูก ลิ้น กาย ใจ

</list-item>

เช่น รู้สึกว่า เห็น ได้ยิน ได้กลิ่น เป็นต้น)
นี้เรียกว่า ขันธ์ ๕

<reference>อภิ.วิ. ๓๕/๑๐๗๕/๔๕๑</reference>

## ๑๘๘. อายตนะ (ที่ต่อ) ๑๒ มีอะไรบ้าง

อายตนะ ๑๒ คือ

<list-item>

(๑) ที่ต่อคือตา (จักขายตนะ)

(๒) ที่ต่อคือหู (โสตายตนะ)

(๓) ที่ต่อคือจมูก (ฆานายตนะ)

(๔) ที่ต่อคือลิ้น (ชิวหายตนะ)

(๕) ที่ต่อคือกาย (กายายตนะ)

(๖) ที่ต่อคือใจ (มนายตนะ)

(๗) ที่ต่อคือรูป (รูปายตนะ)

(๘) ที่ต่อคือเสียง (สัททายตนะ)

(๙) ที่ต่อคือกลิ่น (คันธายตนะ)

(๑๐) ที่ต่อคือรส (รสายตนะ)

(๑๑) ที่ต่อคือสิ่งที่ถูกต้องได้ (โผฏฐัพพายตนะ)

(๑๒) ที่ต่อคืออารมณ์ของใจ (ธัมมายตนะ)

</list-item>

นี้เรียกว่า อายตนะ ๑๒

<reference>อภิ.วิ. ๓๕/๑๐๗๕/๔๕๑</reference>

## ๑๘๙. ธาตุ ๑๘๑ มีอะไรบ้าง

ธาตุ ๑๘ คือ

<list-item>

(๑) ธาตุคือตา (จักขุธาตุ)

(๒) ธาตุคือรูป (รูปธาตุ สิ่งที่เห็นได้ด้วยตา)

(๓) ธาตุคือความรู้อารมณ์ทางตา (จักขุวิญญาณธาตุ)

(๔) ธาตุคือหู (โสตธาตุ)

(๕) ธาตุคือเสียง (สัททธาตุ)

(๖) ธาตุคือความรู้อารมณ์ทางหู (โสตวิญญาณธาตุ)

(๗) ธาตุคือจมูก (ฆานธาตุ)

(๘) ธาตุคือกลิ่น (คันธธาตุ)

(๙) ธาตุคือความรู้อารมณ์ทางจมูก (ฆานวิญญาณธาตุ)

(๑๐) ธาตุคือลิ้น (ชิวหาธาตุ)

(๑๑) ธาตุคือรส (รสธาตุ)

(๑๒) ธาตุคือความรู้อารมณ์ทางลิ้น (ชิวหาวิญญาณธาตุ)

(๑๓) ธาตุคือกาย (กายธาตุ)

(๑๔) ธาตุคือสิ่งที่ถูกต้องได้ด้วยกาย (โผฏฐัพพธาตุ)

(๑๕) ธาตุคือความรู้อารมณ์ทางกาย (กายวิญญาณธาตุ)

(๑๖) ธาตุคือใจ (มโนธาตุ)

(๑๗) ธาตุคือสิ่งที่รู้ได้ด้วยใจ (ธัมมธาตุ)

(๑๘) ธาตุนี้ความรู้อารมณ์ทางใจ (มโนวิญญาณธาตุ)

</list-item>

นี้เรียกว่า ธาตุ ๑๘

<reference>อภิ.วิ. ๓๕/๑๐๗๗/๔๕๑</reference>

## ๑๙๐. สัจจะ ๔ มีอะไรบ้าง

สัจจะ ๔ คือ

<list-item>

(๑) ความจริงคือทุกข์ (ทุกขสัจจ์)

(๒) ความจริงคือเหตุให้ทุกข์เกิด (สมุทยสัจจ์)

(๓) ความจริงคือความดับทุกข์ (นิโรธสัจจ์)

(๔) ความจริงคือข้อปฏิบัติให้ถึงความดับทุกข์ (มัคคสัจจ์)

</list-item>

นี้เรียกว่า สัจจะ ๔

<reference>อภิ.วิ. ๓๕/๑๐๗๘/๔๕๑</reference>

## ๑๙๑. อินทรีย์ ๒๒ มีอะไรบ้าง

อินทรีย์ (ธรรมที่เป็นใหญ่ในหน้าที่ของ๑ ตน) ๒๒ คือ

<list-item>

(๑) อินทรีย์คือตา (จักขุนทรีย์)

(๒) อินทรีย์คือหู (โสตินทรีย์)

(๓) อินทรีย์คือจมูก (ฆานินทรีย์)

(๔) อินทรีย์คือลิ้น (ชิวหินทรีย์)

(๕) อินทรีย์คือกาย (กายินทรีย์)

(๖) อินทรีย์คือใจ (มนินทรีย์)

(๗) อินทรีย์คือหญิง (อิตถินทรีย์)

(๘) อินทรีย์คือชาย (ปุริสินทรีย์)

(๙) อินทรีย์คือชีวิต (ชีวิตินทรีย์)

(๑๐) อินทรีย์คือสุข (สุขินทรีย์ - สุขกาย)

(๑๑) อินทรีย์คือทุกข์ (ทุกขินทรีย์ - ทุกข์กาย)

(๑๒) อินทรีย์คือโสมนัส (โสมนัสสินทรีย์ - สุขใจ)

(๑๓) อินทรีย์คือโทมนัส (โทมนัสสินทรีย์ - ทุกข์ใจ)

(๑๔) อินทรีย์คืออุเบกขา (อุเปกขินทรีย์ - เฉย ๆ ไม่ทุกข์ไม่สุข)

(๑๕) อินทรีย์คือความเชื่อ (สัทธินทรีย์)

(๑๖) อินทรีย์คือความเพียร (วิริยินทรีย์)

(๑๗) อินทรีย์คือความระลึกได้ (สตินทรีย์)

(๑๘) อินทรีย์คือความตั้งใจมั่น (สมาธินทรีย์)

(๑๙) อินทรีย์คือปัญญา (ปัญญินทรีย์)

(๒๐) อินทรีย์คืออัธยาศัยที่มุ่งบรรลุมรรคผลของผู้ปฏิบัติ (อนัญญตัญญัสสามีตินทรีย์)

(๒๑) อินทรีย์คือการตรัสรู้สัจจธรรมด้วยมรรค (อัญญินทรีย์)

(๒๒) อินทรีย์ของพระอรหันต์ผู้ตรัสรู้สัจจธรรมแล้ว (อัญญาตาวินทรีย์)

</list-item>

นี้เรียกว่า อินทรีย์ ๒๒

<reference>อภิ.วิ. ๓๕/๑๐๗๙/๔๕๑</reference>

## ๑๙๒. เหตุ ๙ มีอะไรบ้าง

เหตุ ๙ คือเหตุที่เป็นกุศล (ฝ่ายดี) ๓ เหตุที่เป็นอกุศล (ฝ่ายชั่ว) ๓ เหตุที่เป็นอัพยากฤต (ไม่ชี้ลงไปว่าดีหรือชั่ว) ๓ คือ

<list-item>

ก. เหตุที่เป็นกุศล (ฝ่ายดี) ๓

<div class="list-item-1">

๑. อโลภะ ความไม่โลภ

๒. อโทสะ ความไม่คิดประทุษร้าย

๓. อโมหะ ความไม่หลง

</div>
</list-item>

<list-item>

ข. เหตุที่เป็นอกุศล (ฝ่ายชั่ว) ๓

<div class="list-item-1">

๑. โลภะ ความโลภ

๒. โทสะ ความคิดประทุษร้าย

๓. โมหะ ความหลง

</div>
</list-item>

<list-item>

ค. เหตุที่เป็นอัพยากฤต (ไม่ชี้ลงไปว่าดีหรือชั่ว) ๓

<div class="list-item-1">

๑. อโลภะ

๒. อโทสะ

๓. อโมหะ

</div>
</list-item>

นี้เรียกว่า เหตุ ๙

<reference>อภิ.วิ. ๓๕/๑๐๘๐/๔๕๑</reference>

## ๑๙๓. อาหาร ๔ มีอะไรบ้าง

อาหาร ๔ คือ

<list-item>

(๑) อาหารเป็นคำ ๆ (กวฬิงการาหาร อาหารที่รับประทานทั่วไป)

(๒) อาหารคือผัสสะ (ผัสสาหาร อาหารคือการถูกต้องทางตา หู เป็นต้น เช่น อาหารตา อาหารหู ฯ ล ฯ)

(๓) อาหารคือความจงใจ (มโนสัญเจตนาหาร ความจงใจทำกรรมดีกรรมชั่ว ย่อมเป็นอาหารหล่อเลี้ยงให้เวียนว่ายตายเกิด)

(๔) อาหารคือวิญญาณ (วิญญาณาหาร หมายถึงความรู้อารมณ์ว่า เห็นรูป ฟังเสียง เป็นต้น)

</list-item>

นี้เรียกว่า อาหาร ๔

<reference>อภิ.วิ. ๓๕/๑๐๘๑/๔๕๒</reference>

## ๑๙๔. ผัสสะ (ความถูกต้อง) ๗ มีอะไรบ้าง

ผัสสะ (ความถูกต้อง) ๗ คือ

<list-item>

(๑) ความถูกต้องทางตา (จักขุสัมผัส)

(๒) ความถูกต้องทางหู (โสตสัมผัส)

(๓) ความถูกต้องทางจมูก (ฆานสัมผัส)

(๔) ความถูกต้องทางลิ้น (ชิวหาสัมผัส)

(๕) ความถูกต้องทางกาย (กายสัมผัส)

(๖) ความถูกต้องทางธาตุคือใจ (มโนธาตุสัมผัส)

(๗) ความถูกต้องทางธาตุคือความรู้ทางใจ (มโนวิญญาณธาตุสัมผัส) นี้เรียกว่า ผัสสะ ๗

</list-item>

<reference>อภิ.วิ. ๓๕/๑๐๘๒/๔๕๒</reference>

## ๑๙๕. เวทนา (ความรู้สึกสุข ทุกข์หรือเฉย ๆ) ๗ มีอะไรบ้าง

<list-item>

(๑) ความรู้สึกสุข ทุกข์หรือเฉย ๆ อันเกิดจากสัมผัสทางตา (จักขุสัมผัสสชา เวทนา)

(๒) ความรู้สึกสุข ทุกข์หรือเฉย ๆ อันเกิดจากสัมผัสทางหู (โสตสัมผัสสชา เวทนา)

(๓) ความรู้สึกสุข ทุกข์หรือเฉย ๆ อันเกิดจากสัมผัสทางจมูก (ฆานสัมผัสสชา เวทนา)

(๔) ความรู้สึกสุข ทุกข์หรือเฉย ๆ อันเกิดจากสัมผัสทางลิ้น (ชิวหาสัมผัสสชา เวทนา)

(๕) ความรู้สึกสุข ทุกข์หรือเฉย ๆ อันเกิดจากสัมผัสทางกาย (กายสัมผัสสชา เวทนา)

(๖) ความรู้สึกสุข ทุกข์หรือเฉย ๆ อันเกิดจากสัมผัสทางธาตุคือใจ (มโนธาตุ สัมผัสสชา เวทนา)

(๗) ความรู้สึกสุข ทุกข์หรือเฉย ๆ อันเกิดจากสัมผัสทางธาตุคือความรู้ทางใจ (มโนวิญญาณธาตุสัมผัสสชา เวทนา)

</list-item>

นี้เรียกว่า เวทนา ๗

<reference>อภิ.วิ. ๓๕/๑๐๘๓/๔๕๒</reference>

## ๑๙๖. สัญญา (ความจำ) ๗ มีอะไรบ้าง

สัญญา (ความจำ) ๗ คือ

<list-item>

(๑) ความจำอันเกิดจากสัมผัสทางตา (จักขุสัมผัสสชา สัญญา)

(๒) ความจำอันเกิดจากสัมผัสทางหู (โสตสัมผัสสชา สัญญา)

(๓) ความจำอันเกิดจากสัมผัสทางจมูก (ฆานสัมผัสสชา สัญญา)

(๔) ความจำอันเกิดจากสัมผัสทางลิ้น (ชิวหาสัมผัสสชา สัญญา)

(๕) ความจำอันเกิดจากสัมผัสทางกาย (กายสัมผัสสชา สัญญา)

(๖) ความจำอันเกิดจากสัมผัสทางธาตุคือใจ (มโนธาตุสัมผัสสชา สัญญา)

(๗) ความจำอันเกิดจากสัมผัสทางธาตุรู้ทางใจ (มโนวิญญาณธาตุสัมผัสสชา สัญญา) นี้เรียกว่า สัญญา ๗

</list-item>

<reference>อภิ.วิ. ๓๕/๑๐๘๔/๔๕๒</reference>

## ๑๙๗. เจตนา (ความจงใจ) ๗ มีอะไรบ้าง

เจตนา (ความจงใจ) ๗ คือ

<list-item>

(๑) ความจงใจอันเกิดจากสัมผัสทางตา (จักขุสัมผัสสชา เจตนา)

(๒) ความจงใจอันเกิดจากสัมผัสทางหู (โสตสัมผัสสชา เจตนา)

(๓) ความจงใจอันเกิดจากสัมผัสทางจมูก (ฆานสัมผัสสชา เจตนา)

(๔) ความจงใจอันเกิดจากสัมผัสทางลิ้น (ชิวหาสัมผัสสชา เจตนา)

(๕) ความจงใจอันเกิดจากสัมผัสทางกาย (กายสัมผัสสชา เจตนา)

(๖) ความจงใจอันเกิดจากสัมผัสทางธาตุคือใจ (มโนธาตุสัมผัสสชา เจตนา)

(๗) ความจงใจอันเกิดจากสัมผัสทางธาตุรู้ทางใจ (มโนวิญญาณธาตุสัมผัสสชา เจตนา)

</list-item>


นี้เรียกว่า เจตนา ๗

<reference>อภิ.วิ. ๓๕/๑๐๘๕/๔๕๓</reference>

## ๑๙๘. จิต ๗ มีอะไรบ้าง

จิต ๗ คือ

<list-item>

(๑) ความรู้อารมณ์ทางตา (จักขุวิญญาณ)

(๒) ความรู้อารมณ์ทางหู (โสตวิญญาณ)

(๓) ความรู้อารมณ์ทางจมูก (ฆานวิญญาณ)

(๔) ความรู้อารมณ์ทางลิ้น (ชิวหาวิญญาณ)

(๕) ความรู้อารมณ์ทางกาย (กายวิญญาณ)

(๖) ธาตุคือใจ (มโนธาตุ)

(๗) ความรู้อารมณ์ทางธาตุรู้ทางใจ (มโนวิญญาณธาตุ)

</list-item>

นี้เรียกว่า จิต ๗

<reference>อภิ.วิ. ๓๕/๑๐๘๖/๔๕๓</reference>
<br>
(หมายเหตุ : การแบ่งจำนวนหรือหัวข้อธรรมะที่นำมาแปลนี้ เป็นวิธีจัดจำนวนโดย
นัยหนึ่งของอภิธัมมปิฎก ในที่อื่นอาจจะแบ่งหรือจัดจำนวนแตกต่างออกไปตามความประสงค์ในการแสดงธรรม 
ให้เหมาะสมแก่โอกาสที่ต้องการ)

## ๑๙๙. ปฏิบัติได้แค่ไหน อะไรสงบระงับ๑

"ดูก่อนภิกษุ ความสงบระงับ ๖ ประการเหล่านี้ คือ

<list-item>

(๑) วาจาของผู้เข้าสู่ปฐมฌาน (ฌานที่ ๑) ย่อมสงบระงับ

(๒) วิตก (ความตรึก) วิจาร (ความตรอง) ของผู้เข้าสู่ทุติยฌาน (ฌานที่ ๒) ย่อมสงบระงับ

(๓) ปีติ (ความอิ่มใจ) ของผู้เข้าสู่ตติยฌาน (ฌานที่ ๓) ย่อมสงบระงับ

(๔) (ลมหายใจเข้าออก) ของผู้เข้าสู่จตุตถฌาน (ฌานที่ ๔) ย่อมสงบระงับ

(๕) สัญญา (ความจำได้หมายรู้) และเวทนา (ความรู้สึกสุขทุกข์หรือไม่ทุกข์ไม่สุข) ของผู้เข้าสู่สัญญาเวทยิตนิโรธ 
(สมาบัติ ที่ดับ สัญญา ความจำ และเวทนา ความเสวยอารมณ์) ย่อมสงบระงับ

(๖) ราคะ (ความกำหนัดยินดีหรือความติดใจ) โทสะ (ความคิดประทุษร้าย) โมหะ (ความหลง) ของภิกษุผู้เป็นขีณาสพ (ผู้สิ้นอาสวะคือกิเลสที่ดองสันดาน) ย่อมสงบระงับ"

</list-item>

<reference>สํ.สฬา. ๑๘/๓๙๓/๒๒๕</reference>

## ๒๐๐. ความดับแห่งเครื่องปรุงแต่งตามลำดับชั้น

"ดูก่อนภิกษุ เรากล่าวถึงความดับแห่งอนุบุพพสังขาร (เครื่องปรุงแต่งตามลำดับชั้น) ไว้แล้ว คือ

<list-item>

(๑) วาจาผู้เข้าสู่ฌานที่ ๑ ย่อมดับ

(๒) ความตรึก (วิตก) ความตรอง (วิจาร) ของผู้เข้าสู่ฌานที่ ๒ ย่อมดับ

(๓) ความอิ่มใจ (ปีติ) ของผู้เข้าสู่ฌานที่ ๓ ย่อมดับ

(๔) ลมหายใจเข้าออก (อัสสาสปัสสาสะ) ของผู้เข้าสู่ฌานที่ ๔ ย่อมดับ

(๕) ความกำหนดหมายในรูป (รูปสัญญา) ของผู้เข้าสู่อากาสานัญจายตนะ ย่อมดับ

(๖) ความกำหนดหมายในอากาสานัญจายตนะ (อากาสานัญจายตนสัญญา) ของผู้เข้าสู่วิญญาณัญจายตนะ ย่อมดับ

(๗) ความกำหนดหมายในวิญญาณัญจายตนะ (วิญญาณัญจายตนสัญญา) ของผู้เข้าสู่อากิญจัญญายตนะ ย่อมดับ

(๘) ความกำหนดหมายในอากิญจัญญายตนะ (อากิญจัญญายตนสัญญา) ของผู้เข้าสู่เนวสัญญานาสัญญายตนะ ย่อมดับ

(๙) สัญญา (ความจำได้หมายรู้ ความกำหนดหมาย) และเวทนา (ความเสวยอารมณ์) ของผู้เข้าสู่สัญญาเวทยิตนิโรธ ย่อมดับ

(๑๐) ราคะ (ความกำหนัดยินดีหรือความติดใจ) โทสะ (ความคิดประทุษร้าย) โมหะ (ความหลง) ของภิกษุผู้เป็นขีณาสพ (ผู้สิ้นอาสวะคือกิเลสที่ดองสันดาน) ย่อมดับ"

</list-item>

<reference>สํ.สฬา. ๑๘/๓๙๒/๒๒๔</reference>
<br>

(หมายเหตุ : ขอแทรกคำอธิบายศัพท์ตั้งแต่ข้อ ๕ มาในที่นี้ เพื่อความเข้าใจ คือตั้งแต่
ข้อ ๕ อากาสานัญจายตนะ ถึงข้อ ๘ เนวสัญญานาสัญญายตนะ รวม ๔ ข้อ เป็นชื่อของ

อรูปฌาน หรือฌาน (การเพ่งอารมณ์) ที่มีสิ่งซึ่งมิใช่รูปเป็นจุดประสงค์ คือ

อากาสานัญจายตนะ เพ่งว่าอากาศหาที่สุดมิได้

วิญญาณัญจายตนะ เพ่งว่าวิญญาณหาที่สุดมิได้

อากิญจัญญายตนะ เพ่งว่าไม่มีอะไรแม้แต่น้อย และ

เนวสัญญานาสัญญายตนะ เพ่งว่าสัญญาคือความจำได้ หรือความกำหนดหมาย
เป็นของไม่ดี

เมื่อเพ่งอย่างนี้ก็จะเป็นเหตุให้สัญญาหยุดทำหน้าที่ แต่ยังมีอยู่อย่างไม่เป็นข้อเป็นงอ๑ อรูปฌานนี้ แม้นักบวชนอกพระพุทธศาสนาก็บำเพ็ญกันได้ แต่ทางพระพุทธศาสนายังมีชั้นสูงสุดอีกข้อหนึ่ง คือสัญญาเวทยิตนิโรธ แปลว่า 
ดับสัญญา ความจำ และเวทนา ความเสวยอารมณ์ได้)

## ๒๐๑. บุถุชนกับอริยสาวกต่างกันอย่างไร

"ดูก่อนภิกษุทั้งหลาย บุถุชน (คนที่ยังหนาไปด้วยกิเลส) ผู้มิได้สดับ ย่อมเสวยเวทนาที่เป็นสุขบ้าง เป็นทุกข์บ้าง ที่มิใช่ทุกข์มิใช่สุขบ้าง อริยสาวก (ศิษย์ของพระอริยะ) ผู้ได้สดับ
ก็เสวยเวทนาที่เป็นสุขบ้าง เป็นทุกข์บ้าง ที่มิใช่ทุกข์มิใช่สุขบ้าง ดูก่อนภิกษุทั้งหลาย อะไรเป็นความผิดแผกแตกต่างกันในบุคคลเหล่านั้น อะไรเป็นเครื่องทำให้อริยสาวกผู้ได้สดับต่างจากบุถุชนผู้มิได้สดับ"

"ดูก่อนภิกษุทั้งหลาย บุถุชนผู้มิได้สดับ เมื่อทุกขเวทนาถูกต้อง ย่อมเศร้าโศก
ลำบากใจ คร่ำครวญ ย่อมตีอกพิไรรำพัน ย่อมมืดมน ย่อมเสวยเวทนา ๒ ทาง คือเวทนาทางกาย
และเวทนาทางใจ"

"ดูก่อนภิกษุทั้งหลาย อริยสาวกผู้ได้สดับ เมื่อทุกขเวทนาถูกต้อง ย่อมไม่เศร้าโศก
ไม่ลำบากใจ ไม่คร่ำครวญ ย่อมไม่ตีอกพิไรรำพัน ย่อมไม่มืดมน ย่อมเสวยเวทนาเพียงทางเดียว คือ ทางกาย ไม่เสวยเวทนาทางจิต"

<reference>สํ.สฬา. ๑๘/๓๖๙ - ๓๗๑/๒๑๔ - ๒๑๖</reference>

## ๒๐๒. สตรีที่บุรุษไม่ชอบใจเลย

"ดูก่อนภิกษุทั้งหลาย สตรี (มาตุคาม) ที่ประกอบด้วยองค์ ๕ ย่อมไม่เป็นที่พอใจ
โดยส่วนเดียวของบุรุษ องค์ ๕ คือ

<list-item>

  (๑) ไม่มีรูป (รูปไม่งาม)

  (๒) ไม่มีทรัพย์

  (๓) ไม่มีศีล

  (๔) เกียจคร้าน

  (๕) ไม่มีบุตรกับบุรุษนั้น

</list-item>

สตรีผู้ประกอบด้วยองค์ ๕ เหล่านี้แล ย่อมไม่เป็นที่พอใจโดยส่วนเดียวของบุรุษ"

<reference>สํ.สฬา. ๑๘/๔๕๘/๒๔๗</reference>

## ๒๐๓. สตรีที่บุรุษชอบใจแท้

"ดูก่อนภิกษุทั้งหลาย สตรีที่ประกอบด้วยองค์ ๕ ย่อมเป็นที่พอใจโดยส่วนเดียว
ของบุรุษ องค์ ๕ คือ

<list-item>

(๑) มีรูป (รูปงาม)

(๒) มีทรัพย์

(๓) มีศีล

(๔) ขยัน ไม่เกียจคร้าน

(๕) มีบุตรกับบุรุษนั้น

</list-item>

สตรีผู้ประกอบด้วยองค์ ๕ เหล่านี้แล ย่อมเป็นที่พอใจโดยส่วนเดียวของบุรุษ"

<reference>สํ.สฬา. ๑๘/๔๕๗/๒๔๗</reference>

## ๒๐๔. บุรุษที่สตรีไม่ชอบใจเลย

"ดูก่อนภิกษุทั้งหลาย บุรุษที่ประกอบด้วยองค์ ๕ ย่อมไม่เป็นที่พอใจโดยส่วนเดียวของสตรี องค์ ๕ คือ

<list-item>

(๑) ไม่มีรูป (รูปไม่งาม)

(๒) ไม่มีทรัพย์

(๓) ไม่มีศีล

(๔) เกียจคร้าน

(๕) ไม่มีบุตรกับสตรีนั้น

</list-item>

บุรุษประกอบด้วยองค์ ๕ เหล่านี้แล ย่อมไม่เป็นที่พอใจโดยส่วนเดียวของสตรี"

<reference>สํ.สฬา. ๑๘/๔๖๐/๒๔๗</reference>

## ๒๐๕. บุรุษที่สตรีชอบใจแท้

"ดูก่อนภิกษุทั้งหลาย บุรุษที่ประกอบด้วยองค์ ๕ ย่อมเป็นที่พอใจโดยส่วนเดียวของสตรี องค์ ๕ คือ

<list-item>

  (๑) มีรูป (รูปงาม)

  (๒) มีทรัพย์

  (๓) มีศีล

  (๔) ขยัน ไม่เกียจคร้าน

  (๕) มีบุตรกับสตรีนั้น

</list-item>

บุรุษผู้ประกอบด้วยองค์ ๕ เหล่านี้แล ย่อมเป็นที่พอใจโดยส่วนเดียวของสตรี"

<reference>สํ.สฬา. ๑๘/๔๖๐/๒๔๗</reference>

## ๒๐๖. ความทุกข์โดยเฉพาะของสตรี

"ดูก่อนภิกษุทั้งหลาย ความทุกข์โดยเฉพาะของสตรี (มาตุคาม) ๕ อย่างเหล่านี้ ซึ่งสตรีได้รับต่างหากจากบุรุษ คือ

<list-item>

  (๑) สตรีเมื่อเป็นสาวไปสู่สกุลแห่งสามี ย่อมพลัดพรากจากญาติทั้งหลาย นี้เป็นทุกข์โดยเฉพาะของสตรีข้อแรก 
  ซึ่งสตรีได้รับต่างหากจากบุรุษ

  (๒) สตรีย่อมมีระดู (ประจำเดือน) นี้เป็นทุกข์โดยเฉพาะสตรีข้อที่สอง ซึ่งสตรีได้รับต่างหากจากบุรุษ

  (๓) สตรีย่อมมีครรภ์ (ตั้งครรภ์) นี้เป็นทุกข์โดยเฉพาะของสตรีข้อที่สาม ซึ่งสตรีได้รับต่างหากจากบุรุษ

  (๔) สตรีย่อมคลอดบุตร นี้เป็นทุกข์โดยเฉพาะของสตรีข้อที่สี่ ซึ่งสตรีได้รับต่างหากจากบุรุษ

  (๕) สตรีย่อมทำหน้าที่บำเรอบุรุษ นี้เป็นทุกข์โดยเฉพาะของสตรีข้อที่ห้า ซึ่งสตรีได้รับต่างหากจากบุรุษ

</list-item>

ดูก่อนภิกษุทั้งหลาย ความทุกข์โดยเฉพาะของสตรี ๕ อย่างเหล่านี้แล ซึ่งสตรีได้รับต่างหากจากบุรุษ"

<reference>สํ.สฬา. ๑๘/๔๖๑/๒๔๗</reference>

## ๒๐๗. กำลัง ๕ ของสตรี

"ดูก่อนภิกษุทั้งหลาย กำลัง ๕ ของมาตุคามเหล่านี้ คือ
<list-item>

(๑) กำลังคือรูป

(๒) กำลังคือทรัพย์

(๓) กำลังคือญาติ

(๔) กำลังคือบุตร

(๕) กำลังคือศีล

</list-item>

นี่แลคือกำลัง ๕ ของสตรี
ดูก่อนภิกษุทั้งหลาย สตรีประกอบด้วยกำลัง ๕ เหล่านี้แล้ว ย่อมเป็นผู้องอาจ
ครองเรือน ย่อมข่มสามี ครองเรือน ย่อมครอบงำสามี ครองเรือน"

<reference>สํ.สฬา. ๑๘/๔๘๖/๒๕๔</reference>

## ๒๐๘. บุรุษประกอบด้วยอะไรจึงครอบงำสตรีได้

"ดูก่อนภิกษุทั้งหลาย บุรุษประกอบด้วยกำลังข้อเดียว ก็ครอบงำสตรีได้ กำลัง
ข้อเดียว คือ อิสสริยพละ กำลังคือความเป็นใหญ่ สตรีที่ถูกกำลังคือความเป็นใหญ่ครอบงำแล้ว กำลังคือรูปก็ต้านทานไม่ได้ กำลังคือทรัพย์ก็ต้านทานไม่ได้ กำลังคือญาติก็ต้านทานไม่ได้
กำลังคือบุตรก็ต้านทานไม่ได้ กำลังคือศีลก็ต้านทานไม่ได้"

<reference>สํ.สฬา. ๑๘/๔๘๖/๒๕๔</reference>
<br>

(หมายเหตุ : พระพุทธภาษิตนี้แสดงให้เห็นว่า ถ้าสตรีมีกำลัง ๕ ข้อแล้ว ก็เป็น
ผู้ครองเรือนที่มีอำนาจเหนือสามี แต่ในขณะเดียวกัน ถ้าสามีเป็นอิสสรชนคือผู้เป็นใหญ่
เช่น เป็นพระราชา กำลังคือความเป็นใหญ่ของสามีเพียงข้อเดียว ก็ครอบงำสตรีไว้ได้
พระพุทธภาษิตนี้เป็นกระจกฉายให้เห็นระบบการปกครองและสังคมในสมัยนั้นว่า อำนาจสิทธิ์ขาดเป็นของคนชั้นปกครอง อนึ่ง บาลีพระไตรปิฎกฉบับไทยตอนนี้ตกหล่น ๒ คำ ได้สอบ
กับฉบับอักษรโรมันของสมาคมบาลีปกรณ์ และอรรถกถาฉบับอักษรไทยแล้ว ข้อความที่ตก
คือที่เรียงตัวดำไว้ให้ดังต่อไปนี้

กตเมน เอเกน พเลน **อิสฺสริยพเลน** อิสฺสริยพเลน อภิภูตํ มาตุคามํ **เนว**
รูปพลํ ตายติ...)

## ๒๐๙. ของแก้กันอย่างละ ๓

"ดูก่อนภิกษุทั้งหลาย ธรรม ๓ อย่างเหล่านี้ คือ ราคะ (ความกำหนัดยินดี)
โทสะ (ความคิดประทุษร้าย) โมหะ (ความหลง) นี้แลคือธรรม ๓ อย่าง

"ดูก่อนภิกษุทั้งหลาย ธรรม ๓ อย่างที่ควรเจริญเพื่อละธรรม ๓ อย่างเหล่านี้คือ

อสุภะ (ความกำหนดหมายถึงสิ่งที่ไม่งาม) ควรเจริญเพื่อละราคะ

เมตตา (ไมตรีจิตคิดจะให้ผู้อื่นเป็นสุข) ควรเจริญเพื่อละโทสะ

ปัญญา (ความรอบรู้ตามความเป็นจริง) ควรเจริญเพื่อละโมหะ

นี้แลธรรม ๓ อย่างที่ควรเจริญ เพื่อละธรรม ๓ อย่าง"

<reference>องฺ.ฉกฺก. ๒๒/๓๗๘/๔๒๑</reference>
<br>
(หมายเหตุ : พระพุทธภาษิตแห่งเดียวกันนี้ แสดงถึงธรรม ๓ อย่างที่ควรเจริญ
เพื่อละธรรม ๓ อย่าง อีก ๙ ชุด คือ

<div class="text-center">(๑)</div>

<div class="p-center pb-8">
  ควรเจริญ กายสุจริต เพื่อละ กายทุจจริต<br>
  ควรเจริญ วจีสุจริต เพื่อละ วจีทุจจริต<br>
  ควรเจริญ มโนสุจริต เพื่อละ มโนทุจจริต
</div>

<div class="text-center">(๒)</div>

<div class="p-center pb-8">
  ควรเจริญ เนกขัมมวิตก (ความตรึกในการออกจากกาม)<br>
  เพื่อละ กามวิตก (ความตรึกในกาม)<br>
  ควรเจริญ อัพยาปาทวิตก (ความตรึกในการไม่ปองร้ายผู้อื่น)<br>
  เพื่อละ พยาปาทวิตก (ความตรึกในการปองร้ายผู้อื่น)<br>
  ควรเจริญ อวิหิงสาวิตก (ความตรึกในการไม่เบียดเบียนผู้อื่น)<br>
  เพื่อละ วิหิงสาวิตก (ความตรึกในการเบียดเบียนผู้อื่น)
</div>

<div class="text-center">(๓)</div>

<div class="p-center pb-8">
  ควรเจริญ เนกขัมมสัญญา (ความกำหนดหมายในการออกจากกาม)<br>
  เพื่อละ กามสัญญา (ความกำหนดหมายในกาม)<br>
  ควรเจริญ อัพยาปาทสัญญา (ความกำหนดหมายในการไม่ปองร้าย)<br>
  เพื่อละ พยาปาทสัญญา (ความกำหนดหมายในการปองร้าย)<br>
  ควรเจริญ อวิหิงสาสัญญา (ความกำหนดหมายในการไม่เบียดเบียน)<br>
  เพื่อละ วิหิงสาสัญญา (ความกำหนดหมายในการเบียดเบียน)
</div>

<div class="text-center">(๔)</div>

<div class="p-center pb-8">
  ควรเจริญ เนกขัมมธาตุ (ธาตุคือการออกจากกาม)<br>
  เพื่อละ กามธาตุ (ธาตุคือกาม)<br>
  ควรเจริญ อัพยาปาทธาตุ (ธาตุคือการไม่คิดปองร้าย)<br>
  เพื่อละ พยาปาทธาตุ (ธาตุคือการคิดปองร้าย)<br>
  ควรเจริญ อวิหิงสาธาตุ (ธาตุคือการไม่เบียดเบียน)<br>
  เพื่อละ วิหิงสาธาตุ (ธาตุคือการเบียดเบียน)
</div>

<div class="text-center">(๕)</div>

<div class="p-center pb-8">
  ควรเจริญ อนิจจสัญญา (ความกำหนดหมายว่าไม่เที่ยง)<br>
  เพื่อละ อัสสาททิฏฐิ (ความเห็นด้วยความพอใจ)<br>
  ควรเจริญ อนัตตสัญญา (ความกำหนดหมายว่าไม่ใช่ตัวตน)<br>
  เพื่อละ อัตตานุทิฏฐิ (ความตามเห็นว่าตัวตน)<br>
  ควรเจริญ สัมมาทิฏฐิ (ความเห็นชอบ)<br>
  เพื่อละ มิจฉาทิฏฐิ (ความเห็นผิด)
</div>

<div class="text-center">(๖)</div>

<div class="p-center pb-8">
  ความเจริญ มุทิตา (ความพลอยยินดีเมื่อผู้อื่นได้ดี)<br>
  เพื่อละ อรติ (ความไม่ยินดีหรือความคิดริษยา)<br>
  ควรเจริญ อวิหิงสา (ความไม่เบียดเบียน)<br>
  เพื่อละ วิหิงสา (ความเบียดเบียน)<br>
  ควรเจริญ ธัมมจริยา (การประพฤติธรรม)<br>
  เพื่อละ อธัมมจริยา (การประพฤติไม่เป็นธรรม)
</div>

<div class="text-center">(๗)</div>

<div class="p-center pb-8">
  ความเจริญ สันตุฏฐิตา (ความสันโดษ คือยินดีเฉพาะของของตน)<br>
  เพื่อละ อสันตุฏฐิตา (ความไม่สันโดษ คือไม่ยินดีเฉพาะของของตน)<br>
  ควรเจริญ สัมปชัญญะ (ความรู้ตัว)<br>
  เพื่อละ อสัมปชัญญะ (ความไม่รู้ตัว)<br>
  ควรเจริญ อัปปิจฉตา (ความปรารถนาน้อย)<br>
  เพื่อละ มหิจฉตา (ความปรารถนามาก)
</div>

<div class="text-center">(๘)</div>

<div class="p-center pb-8">
  ควรเจริญ โสวจัสสตา (ความเป็นผู้ว่าง่าย)<br>
  เพื่อละ โทวจัสสตา (ความเป็นผู้ว่ายาก)<br>
  ควรเจริญ กัลยาณมิตตตา (ความเป็นผู้คบเพื่อนดีงาม)<br>
  เพื่อละ ปาปมิตตตา (ความเป็นผู้คบเพื่อนชั่ว)<br>
  ควรเจริญ อานาปานสติ (สติกำหนดลมหายใจเข้าออก)<br>
  เพื่อละ เจตโส วิกเขปะ (ความฟุ้งสร้านแห่งจิต)
</div>

<div class="text-center">(๙)</div>

<div class="p-center pb-8">
  ควรเจริญ สมถะ (การทำใจให้ตั้งมั่น)<br>
  เพื่อละ อุทธัจจะ (ความคิดฟุ้งสร้าน)<br>
  ควรเจริญ สังวระ (ความสำรวมระวัง)<br>
  เพื่อละ อสังวระ (ความไม่สำรวมระวัง)<br>
  ควรเจริญ อัปปมาทะ (ความไม่ประมาท)<br>
  เพื่อละ ปมาทะ (ความประมาท)
</div>

<reference>องฺ.ฉกฺก. ๒๒/๓๗๙ - ๓๘๗/๔๒๑ - ๔๒๓</reference>

## ๒๑๐. สุราเป็นเหตุให้ละเมิดศีลข้ออื่น ๆ

"ดูก่อนภิกษุทั้งหลาย ถูกแล้ว แม้เราก็ไม่เคยเห็นไม่เคยได้ยินข้อที่ว่า บุรุษละเว้นเหตุเป็นที่ตั้งแห่งความประมาท คือ (การดื่ม) น้ำเมาคือสุราและเมรัยแล้ว ถูกพระราชาจับฆ่า
หรือจองจำ เนรเทศ หรือลงโทษอย่างอื่นตามควรแก่เหตุ เพราะเหตุที่มีเจตนา เว้นจากที่ตั้ง
แห่งความประมาท คือ (การดื่ม) น้ำเมา คือสุราและเมรัย

โดยที่แท้กรรมชั่วของบุรุษนั้นต่างหาก ที่ประกาศว่า บุรุษนี้ ประกอบเนือง ๆ ซึ่งที่ตั้งแห่งความประมาท คือ (การดื่ม) น้ำเมาคือสุราและเมรัย จึงฆ่าหญิงบ้าง ชายบ้าง จึงถือเอาสิ่ง
ที่เขาไม่ให้จากบ้านบ้าง จากป่าบ้าง ด้วยอาการแห่งขโมย จึงก้าวล่วงในภริยาของผู้อื่น
ในบุตรีของผู้อื่น จึงหักรานประโยชน์ของคฤหบดีบ้าง บุตรของคฤหบดีบ้าง ด้วยการพูดปด  
เขาย่อมถูกพระราชาจับ ฆ่า หรือจองจำ เนรเทศ หรือลงโทษอย่างอื่นตามสมควรแก่เหตุ
เพราะเหตุที่ตั้งแต่งความประมาท คือ (การดื่ม) น้ำเมา คือสุราและเมรัย

ท่านทั้งหลายเคยได้เห็นได้ฟังอย่างนี้บ้างหรือเปล่า"

"ข้าพระองค์ทั้งหลายเคยได้เห็นเคยได้ฟังและจักได้ฟัง พระเจ้าข้า"

<reference>องฺ.ปญฺจก. ๒๒/๑๗๘/๑๙๘</reference>

## ๒๑๑. เวทนา ๒ ถึง ๑๐๘

"ดูก่อนภิกษุทั้งหลาย

เราจักแสดงธรรมปริยาย๑ ที่เรียกว่าปริยาย ๑๐๘ แก่ท่านทั้งหลาย
ท่านทั้งหลายจงฟัง ธรรมปริยายที่เรียกว่าปริยาย ๑๐๘ เป็นไฉน

ดูก่อนภิกษุทั้งหลาย

<list-item>

  แม้เวทนา ๒ เราก็กล่าวไว้โดยปริยาย

  แม้เวทนา ๓ เราก็กล่าวไว้โดยปริยาย

  แม้เวทนา ๕ เราก็กล่าวไว้โดยปริยาย

  แม้เวทนา ๖ เราก็กล่าวไว้โดยปริยาย

  แม้เวทนา ๑๘ เราก็กล่าวไว้โดยปริยาย

  แม้เวทนา ๓๖ เราก็กล่าวไว้โดยปริยาย

  แม้เวทนา ๑๐๘ เราก็กล่าวไว้โดยปริยาย"

</list-item>

"ดูก่อนภิกษุทั้งหลาย เวทนา ๒ เป็นไฉน


เวทนา ๒ คือ เวทนาทางกาย และเวทนาทางจิต นี้เรียกว่าเวทนา ๒

เวทนา ๓ คือ ความรู้สึกสุข ความรู้สึกทุกข์ ความรู้สึกไม่ทุกข์ไม่สุข

เวทนา ๕ คือ 

<list-item>

  สุขินทรีย์ (ธรรมที่เป็นใหญ่ในหน้าที่ของตนคือความสุขกาย)
  
  ทุกขินทรีย์ (ธรรมที่เป็นใหญ่ในหน้าที่ของตนคือความทุกข์กาย)
  
  โสมนัสสินทรีย์ (ธรรมที่เป็นใหญ่ในหน้าที่ของตนคือความสุขใจ)
  
  โทมนัสสินทรีย์ (ธรรมที่เป็นใหญ่ในหน้าที่ของตนคือความทุกข์ใจ)
  
  อุเปกขินทรีย์ (ธรรมที่เป็นใหญ่ในหน้าที่ของตนคือความรู้สึกเฉย ๆ)

</list-item>

เวทนา ๖ คือ 

<list-item>

ความรู้สึก (สุข ทุกข์ หรือไม่ทุกข์ไม่สุข) ที่เกิดจากสัมผัสทางตา

ทางหู ทางจมูก ทางลิ้น ทางกาย และทางใจ

</list-item>

เวทนา ๑๘ 

<list-item>

คือ โสมนัสสูปวิจาร ๖

(หมายถึงอาการที่จิตท่องเที่ยวไปในอารมณ์ ๖๒ ด้วยความสุขใจ)
โทมนัสสูปวิจาร ๖

(หมายถึงอาการที่จิตท่องเที่ยวไปในอารมณ์ ๖ ด้วยความทุกข์ใจ)
อุเปกขูปวิจาร ๖

(หมายถึงอาการที่จิตท่องเที่ยวไปในอารมณ์ ๖ ด้วยความรู้สึกเฉย ๆ)

</list-item>

เวทนา ๓๖ 

<list-item>

คือ โสมนัส (ความสุขใจ) ที่อาศัยบ้านเรือน (เคหสิตะ) ๖ อย่าง

โสมนัสที่อาศัยการออกจากกาม (เนกขัมมสิตะ) ๖ อย่าง

โทมนัส (ความทุกข์ใจ) ที่อาศัยบ้านเรือน ๖ อย่าง

โทมนัสที่อาศัยการออกจากกาม ๖ อย่าง

อุเบกขา (ความรู้สึกเฉย ๆ ในอารมณ์) ที่อาศัยบ้านเรือน ๖ อย่าง

อุเบกขาที่อาศัยการออกจากกาม ๖ อย่าง (๖ × ๖ = ๓๖)

</list-item>

เวทนา ๑๐๘ 

<list-item>


คือ เวทนา ๓๖ ที่เป็นอดีต (ล่วงแล้ว)

เวทนา ๓๖ ที่เป็นอนาคต (ยังไม่มาถึง)

เวทนา ๓๖ ที่เป็นปัจจุบัน (เกิดขึ้นเฉพาะหน้า)

(๓๖ × ๓ = ๑๐๘)

</list-item>

<reference>สํ.สฬา. ๑๘/๔๓๐ - ๔๓๗/๒๓๙ - ๒๔๐</reference>

## ๒๑๒. เน่าในคืออะไร

"ดูก่อนกิมมิละ๑ ความเป็นผู้เน่าในเป็นไฉน ดูก่อนกิมมิละ ภิกษุในพระธรรมวินัยนี้ ต้องอาบัติที่เศร้าหมอง๒ ข้อใดข้อหนึ่ง ไม่ออกจากอาบัติ (นั้น) ตามควรแก่รูป นี้เรียกว่า
ความเป็นผู้เน่าใน"

<reference>สํ.สฬา. ๑๘/๓๒๕/๑๘๙</reference>

## ๒๑๓. การบัญญัติความสุขในพระพุทธศาสนา

(การเลือกนำข้อความตอนนี้มาแปล ก็เพื่อชี้แจงหลักวิชาทางพระพุทธศาสนา ที่แสดงว่าความสุขมีเป็นขั้น ๆ ตั้งแต่ต่ำจนถึงสูงสุด ถึง ๑๐ ขั้น คือ

<list-item>

ความสุขในกาม

ความสุขในรูปฌาน ๔

ความสุขในอรูปฌาน ๔ และ

ความสุขในสัญญาเวทยิตนิโรธสมาบัติ

ในการแปลจะแปลอย่างเต็มสำนวนเพื่อให้เห็นลีลาของอารมณ์ฌานทั้งที่เป็นรูปฌานและอรูปฌานอย่างสมบูรณ์)

</list-item>

<div class="text-center pt-8">(๑)</div>

"ดูก่อนอานนท์ กามคุณ ๕ เหล่านี้ กามคุณ ๕ เป็นไฉน

กามคุณ ๕ คือรูปที่พึงรู้แจ้งทางตา อันน่าปรารถนา น่าใคร่ น่าพอใจ เป็นรูปที่รัก
ประกอบด้วยกาม เป็นที่ตั้งแห่งความกำหนัด เสียง กลิ่น รส โผฏฐัพพะ (สิ่งที่พึงถูกต้องได้)
ที่พึงรู้แจ้งทางหู จมูก ลิ้น และกาย อันน่าปรารถนา น่าใคร่ น่าพอใจ เป็นรูปที่รัก ประกอบด้วยกาม เป็นที่ตั้งแห่งความกำหนัด

ดูก่อนอานนท์ นี้แล คือกามคุณ ๕

ดูก่อนอานนท์ ความสุขกายสุขใจอันใด ที่เกิดขึ้นเพระอาศัยกามคุณ ๕ เหล่านี้
ความสุขกายสุขใจนี้ เรียกว่ากามสุข

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น ข้อนั้นเพราะเหตุไร

ดูก่อนอานนท์ เพราะยังมีความสุขอย่างอื่นที่ดีกว่า ประณีตกว่าความสุขนั้น"

<reference>สํ.สฬา. ๑๘/๔๑๓ - ๔๑๔/๒๓๓</reference>

<div class="text-center pt-8">(๒)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (กามสุข) นั้นเป็นไฉน

ดูก่อนอานนท์ ภิกษุในพระธรรมวินัยนี้ สงัดจากกาม สงัดจากอกุศลธรรม เข้าสู่
ฌานที่ ๑ อันมีความตรึก (วิตก) ความตรอง (วิจาร) มีความอิ่มใจและความสุข (ปีติสุข) อันเกิดแต่ความสงัดอยู่ นี้แล อานนท์ คือ ความสุขอื่นที่ดีกว่า ประณีตกว่าความสุขนั้น (กามสุข)

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในฌานที่ ๑) นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น
ข้อนั้นเพราะเหตุไร

ดูก่อนอานนท์ เพราะยังมีความสุขอย่างอื่นที่ดีกว่า ประณีตกว่า ความสุข (ใน
ฌานที่ ๑) นั้น"

<reference>สํ.สฬา. ๑๘/๔๑๕/๒๓๓</reference>

<div class="text-center pt-8">(๓)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในฌานที่ ๑) นั้นเป็นไฉน

ดูก่อนอานนท์ ภิกษุในพระธรรมวินัยนี้ เพราะสงบความตรึก ความตรอง (วิตก
วิจาร) ได้ จึงเข้าฌานที่ ๒ อันมีความผ่องใสภายใน มีภาวะแห่งจิต มีอารมณ์เป็นหนึ่งเกิดขึ้น
ไม่มีความตรึก ไม่มีความตรอง มีความอิ่มใจ และความสุข (ปีติสุข) อันเกิดแต่สมาธิอยู่
นี้แล อานนท์ คือความสุขอื่นที่ดีกว่า ประณีตกว่าความสุข (ในฌานที่ ๑) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในฌานที่ ๒) นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น
ข้อนั้นเพราะเหตุไร

ดูก่อนอานนท์ เพราะยังมีความสุขอย่างอื่นที่ดีกว่า ประณีตกว่าความสุข (ในฌาน
ที่ ๒) นั้น"

<reference>สํ.สฬา. ๑๘/๔๑๖/๒๓๓</reference>

<div class="text-center pt-8">(๔)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในฌานที่ ๒) นั้นเป็นไฉน

ดูก่อนอานนท์ ภิกษุในพระธรรมวินัยนี้ เพราะคลายความอิ่มใจจึงเป็นผู้วางเฉย
มีสติสัมปชัญญะอยู่ เธอเสวยความสุขด้วยนามกาย เข้าสู่ฌานที่ ๓ ซึ่งเป็นเหตุให้พระอริยเจ้ากล่าวถึงผู้เข้าฌานนี้ว่า เป็นผู้วางเฉย มีสติอยู่เป็นสุข นี้แล อานนท์ คือความสุขอื่นที่ดีกว่า
ประณีตกว่าความสุข (ในฌานที่ ๒) นั้น

ดูก่อน อานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในฌานที่ ๓) นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น
ข้อนั้นเพราะเหตุไร

ดูก่อนอานนท์ เพราะยังมีความสุขอย่างอื่นที่ดีกว่า ประณีตกว่าความสุข (ในฌาน
ที่ ๓) นั้น"

<reference>สํ.สฬา. ๑๘/๔๑๗/๒๓๔</reference>

<div class="text-center pt-8">(๕)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในฌานที่ ๓) นั้นเป็นไฉน

ดูก่อนอานนท์ ภิกษุในพระธรรมวินัยนี้ เพราะละสุขละทุกข์ได้ (ละสุขกาย
ทุกข์กายได้) เพราะสุขใจ (โสมนัส) ทุกข์ใจ (โทมนัส) ดับไปในกาลก่อน๑ จึงเข้าถึงฌานที่ ๔
อันไม่มีทุกข์ไม่มีสุข มีความบริสุทธิ์แห่งสติ อันเกิดขึ้นเพราะอุเบกขา (ความวางเฉย) นี้แล
อานนท์ คือความสุขอื่นที่ดีกว่า ประณีตกว่าความสุข (ในฌานที่ ๓) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในฌานที่ ๔) นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น
ข้อนั้นเพราะเหตุไร

ดูก่อนอานนท์ เพราะยังมีความสุขอื่นที่ดีกว่า ประณีตกว่าความสุข (ในฌานที่ ๔) นั้น"

<reference>สํ.สฬา. ๑๘/๔๑๘ - ๔๑๙/๒๓๔</reference>

<div class="text-center pt-8">(๖)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในฌานที่ ๔) นั้นเป็นไฉน

ดูก่อนอานนท์ ภิกษุในพระธรรมวินัยนี้ เพราะก้าวล่วงความกำหนดหมายในรูป
(รูปสัญญา) ด้วยประการทั้งปวง เพราะความดับไปแห่งความกำหนดหมาย ความกระทบกระทั่ง (ปฏิฆสัญญา ได้แก่ความกำหนดหมายในรูป เสียง กลิ่น รส โผฏฐัพพะ เมื่ออารมณ์ทั้งห้านี้
ผ่านมาทางตา หู เป็นต้น) เพราะไม่ทำไว้ในใจซึ่งสัญญาต่าง ๆ (นานัตตสัญญา หมายความได้
๒ อย่าง คือสัญญาที่เป็นไปในอารมณ์ต่าง ๆ และสัญญาต่าง ๆ ๔๔ ชนิด - ดูคำอธิบายใน
วิสุทธิมรรค อารุปปนิทเทส หน้า ๑๓๙) ทำไว้ในใจว่า "อากาศไม่มีที่สิ้นสุด" เข้าสู่อรูปฌาน
ชื่ออากาสานัญจายตนะ (มีอากาศไม่มีที่สิ้นสุดเป็นอารมณ์) อยู่ นี้แล อานนท์ คือความสุขอื่น
ที่ดีกว่า ประณีตกว่าความสุข (ในฌานที่ ๔) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในอรูปฌานชื่ออากาสานัญจายตนะ) นับเป็นความสุขอย่างยอดเยี่ยม เราย่อมไม่รับรู้
คำกล่าวของคนเหล่านั้น ข้อนั้นเพราะเหตุไร

ดูก่อนอานนท์ เพราะยังมีความสุขอื่นที่ดีกว่า ประณีตกว่าความสุข (ในอรูปฌาน
ชื่ออากาสานัญจายตนะ) นั้น"

<reference>สํ.สฬา. ๑๘/๔๒๐/๒๓๔</reference>

<div class="text-center pt-8">(๗)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในอรูปฌานชื่อ
อากาสานัญจายตนะ) นั้นเป็นไฉน

ดูก่อนอานนท์ ภิกษุในพระธรรมวินัยนี้ ก้าวล่วงอรูปฌานชื่ออากาสานัญจายตนะ ด้วยประการทั้งปวง แล้วทำไว้ในใจว่า ‘วิญญาณหาที่สุดมิได้’ เข้าสู่อรูปฌานชื่อวิญญาณัญจายตนะ (มีวิญญาณหาที่สุดมิได้เป็นอารมณ์) อยู่ นี้แล อานนท์ คือความสุขอื่นที่ดีกว่า ประณีตกว่า
ความสุข (ในอรูปฌานชื่ออากาสานัญจายตนะ) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น
(สุขในอรูปฌานชื่อวิญญาณัญจายตนะ) นับเป็นความสุขอย่างยอดเยี่ยม เราย่อมไม่รับรู้
คำกล่าวของคนเหล่านั้น ข้อนั้นเพราะเหตุไร

ดูก่อนอานนท์ เพราะยังมีความสุขอื่นที่ดีกว่า ประณีตกว่าความสุข (ในอรูปฌาน
ชื่อวิญญาณัญจายตนะ) นั้น

<reference>สํ.สฬา. ๑๘/๔๒๑/๒๓๕</reference>

<div class="text-center pt-8">(๘)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในอรูปฌานชื่อ
วิญญาณัญจายตนะ) นั้นเป็นไฉน

ดูก่อนอานนท์ ภิกษุในพระธรรมวินัยนี้ ก้าวล่วงอรูปฌานชื่อวิญญาณัญจายตนะ
ด้วยประการทั้งปวง แล้วทำไว้ในใจว่า ‘อะไร ๆ ก็ไม่มี’ เข้าสู่อรูปฌานชื่ออากิญจัญญายตนะ
(มีความกำหนดหมายว่าไม่มีอะไรเป็นอารมณ์) อยู่ นี้แล อานนท์ คือความสุขอื่นที่ดีกว่า
ประณีตกว่าความสุข (ในอรูปฌานชื่อวิญญาณัญจายตนะ) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น (ความสุขในอรูปฌานชื่ออากิญจัญญายตนะ) นับเป็นความสุขอย่างยอดเยี่ยม เราย่อมไม่รับรู้
คำกล่าวของคนเหล่านั้น ข้อนั้นเพราะเหตุไร

ดูก่อนอานนท์ เพราะยังมีความสุขอื่นที่ดีกว่า ประณีตกว่าความสุข (ในอรูปฌาน
ชื่ออากิญจัญญายตนะ) นั้น

<reference>สํ.สฬา. ๑๘/๔๒๒/๒๓๕</reference>

<div class="text-center pt-8">(๙)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในอรูปฌานชื่อ
อากิญจัญญายตนะ) นั้นเป็นไฉน

ดูก่อนอานนท์ ภิกษุในพระธรรมวินัยนี้ ก้าวล่วงอรูปฌานชื่ออากิญจัญญายตนะ
ด้วยประการทั้งปวง แล้วเข้าสู่อรูปฌานชื่อเนวสัญญานาสัญญายตนะ๑ (มีสัญญาก็ไม่ใช่
ไม่มีสัญญาก็ไม่ใช่) อยู่ นี้แล อานนท์ คือความสุขอื่นที่ดีกว่า ประณีตกว่าความสุข (ในอรูปฌานชื่ออากิญจัญญายตนะ) นั้น

ดูก่อนอานนท์ คนเหล่าใดพึงกล่าวว่า เขาย่อมเสวยความสุขกายสุขใจอันมีอยู่นั้น (ความสุขในอรูปฌาน ชื่อเนวสัญญานาสัญญายตนะ) นับเป็นความสุขอย่างยอดเยี่ยม เราย่อมไม่รับรู้คำกล่าวของคนเหล่านั้น ข้อนั้นเพราะเหตุไร

ดูก่อนอานนท์ เพราะยังมีความสุขอื่นที่ดีกว่า ประณีตกว่าความสุข (ในอรูปฌาน
ชื่อเนวสัญญานาสัญญายตนะ) นั้น

<reference>สํ.สฬา. ๑๘/๔๒๓/๒๓๕</reference>

<div class="text-center pt-8">(๑๐)</div>

"ดูก่อนอานนท์ ความสุขอื่นที่ดีกว่า ประณีตกว่าความสุข (ในอรูปฌานชื่อ
เนวสัญญานาสัญญายตนะ) นั้นเป็นไฉน

ดูก่อนอานนท์ ภิกษุในพระธรรมวินัยนี้ ก้าวล่วงอรูปฌานชื่อเนวสัญญานาสัญญายตนะ แล้วเข้าสู่สัญญาเวทยิตนิโรธ (สมาบัติที่ดับสัญญาและเวทนา เป็นสมาบัติสูงสุดที่พระอนาคามีกับพระอรหันต์เท่านั้นทำให้เกิดได้) อยู่ นี้แล อานนท์ คือความสุขอื่นที่ดีกว่า ประณีตกว่า
ความสุข (ในอรูปฌานชื่อเนวสัญญานาสัญญายตนะ) นั้น"

<reference>สํ.สฬา. ๑๘/๔๒๔/๒๓๖</reference>

<div class="text-center">สรูปความ</div>

"ดูก่อนอานนท์ มีฐานะอยู่ที่นักบวชเจ้าลัทธิอื่นพึงกล่าวอย่างนี้ว่า พระสมณโคดม
กล่าวถึงสัญญาเวทยิตนิโรธ ย่อมบัญญัติสัญญาเวทยิตนิโรธในความสุข ข้อนั้นคืออะไรกัน
ข้อนั้นจะเป็นไปได้อย่างไรกัน (คือสัญญาเวทยิตนิโรธ ดับความจำ ดับความรู้สึก แล้วจะว่ามีความสุขได้อย่างไร ในเมื่อไม่มีความรู้สึก)"

ดูก่อนอานนท์ นักบวชเจ้าลัทธิอื่น ผู้กล่าวอย่างนี้พึงเป็นผู้อันท่านชี้แจง "ผู้มีอายุ
พระผู้มีพระภาคย่อมไม่ทรงบัญญัติในความสุขหมายเอาเฉพาะสุขเวทนาอย่างเดียว ในที่ใด ๆ ย่อมหาความสุขได้ ในฐานะใด ๆ มีความสุข พระผู้มีพระภาคย่อมทรงบัญญัติฐานะนั้น ๆ
ในความสุข"๑

<reference>สํ.สฬา. ๑๘/๔๒๕/๒๓๖</reference>

## ๒๑๔. กายเดือดร้อน อย่าให้จิตเดือดร้อน

"ดูก่อนคฤหบดี เพราะเหตุนั้น ท่านพึงสำเหนียกอย่างนี้ว่า เมื่อกายของเราเดือดร้อนอยู่ จิตของเราจักไม่เดือดร้อน ดูก่อนคฤหบดี ท่านพึงสำเหนียกอย่างนี้แล"

<reference>สํ.ข. ๑๗/๒/๓</reference>

## ๒๑๕. พระอานนท์ตรัสรู้ธรรมเพราะฟังธรรมของใคร

ท่านพระอานนท์ได้กล่าวคำนี้ (กะภิกษุทั้งหลาย) ว่า "ดูก่อนผู้มีอายุทั้งหลาย
ท่านพระมันตานีบุตร (บุตรของนางมันตานี) ผู้มีนามว่าปุณณะ เป็นผู้มีอุปการะมากต่อข้าพเจ้า
ผู้บวชใหม่ ท่านสั่งสอนข้าพเจ้าด้วยโอวาทนี้ว่า

"ดูก่อนอานนท์ผู้มีอายุ ความคิดว่าเรามีเราเป็น (คือความถือตัวว่าเราเป็นนั่นเป็นนี่) ย่อมมีเพราะอุปาทาน (ความยึดถือ) หามีเพราะอนุปาทาน (ความไม่ยึดถือ) ไม่ เพราะยึดถือ
อะไรเล่า

เพราะยึดถือรูป (สิ่งที่ธาตุทั้งสี่ประชุมกันเป็นกาย พร้อมทั้งลักษณะที่ปรากฏ
เพราะอาศัยธาตุ ๔ นั้น)

เพราะยึดถือเวทนา (ความเสวยอารมณ์)

เพราะยึดถือสัญญา (ความจำได้หมายรู้)

เพราะยึดถือสังขาร (ความคิด) และ

เพราะยึดถือวิญญาณ (ความรู้อารมณ์ทางตา หู เป็นต้น)

ดูก่อนอานนท์ผู้มีอายุ เปรียบเหมือนหญิงสาวหรือชายหนุ่ม ผู้รักการแต่งตัว เมื่อเพ่งดูเงาหน้าของตนในกระจก๑ อันบริสุทธิ์ผ่องใส หรือในภาชนะน้ำอันใส พึงมองดูด้วยความยึดถือ หามองดูด้วยความไม่ยึดถือไม่ นี้ฉันใด ความคิดว่าเรามีเราเป็นก็ฉันนั้นเหมือนกัน ย่อมมี
เพราะความยึดถือรูป เวทนา สัญญา สังขาร วิญญาณ หามีเพราะความไม่ยึดถือไม่"

ครั้นแล้วท่านได้ถามข้าพเจ้าว่า "รูป เวทนา สัญญา สังขาร วิญญาณ เที่ยงหรือไม่เที่ยง" ข้าพเจ้าตอบว่า ไม่เที่ยง ท่านจึงถามว่า สิ่งใดไม่เที่ยง สิ่งนั้นเป็นทุกข์หรือเป็นสุข ข้าพเจ้าตอบว่า เป็นทุกข์ ท่านถามว่า สิ่งใดเป็นทุกข์ มีความแปรปรวนไปเป็นธรรมดา ควรหรือที่จะตามเห็นว่า นั่นเป็นของเรา เราเป็นนั่น นั่นเป็นตัวตนของเรา ข้าพเจ้าตอบว่า ไม่ควรที่จะตามเห็นอย่างนั้น ท่านจึงกล่าวว่า เพราะเหตุนั้นแล รูป เวทนา สัญญา สังขาร วิญญาณ อย่างใดอย่างหนึ่ง ที่เป็นอดีต อนาคต หรือปัจจุบัน ภายในหรือภายนอก หยาบหรือละเอียด เลวหรือดี ไกลหรือใกล้ ทั้งหมดนั้นมิใช่ของเรา เรามิใช่เป็นนั่น นั่นมิใช่ตัวตนของเรา ภิกษุผู้เห็นอย่างนี้ ย่อมเบื่อหน่ายในรูป เวทนา สัญญา สังขาร วิญญาณ เมื่อเบื่อหน่าย ย่อมคลายกำหนัด เพราะคลายกำหนัด
ย่อมหลุดพ้น เมื่อหลุดพ้นแล้ว ก็เกิดความรู้ว่าหลุดพ้นแล้ว เธอย่อมรู้ว่าความเกิด (ของเธอ)
สิ้นแล้ว พรหมจรรย์เป็นอันเธออยู่จบแล้ว หน้าที่เป็นอันเธอทำเสร็จแล้ว ไม่มีหน้าที่อื่นที่จะ
ต้องทำเพื่อความเป็นอย่างนี้อีก"

"ผู้มีอายุทั้งหลาย ท่านพระมันตานีบุตร ผู้มีนามว่าปุณณะ เป็นผู้มีอุปการะมากต่อข้าพเจ้าผู้บวชใหม่ ท่านสอนข้าพเจ้าด้วยโอวาทนี้ อนึ่ง ข้าพเจ้าได้สดับพระธรรมเทศนานี้
ของท่านพระปุณณะ มันตานีบุตรแล้ว ก็ได้ตรัสรู้ธรรม"

<reference>สํ.ข. ๑๗/๑๙๓/๑๐๘</reference>

## ๒๑๖. คว่ำหน้ากิน แหงนหน้ากิน เป็นต้น

สมัยหนึ่ง ท่านพระสาริบุตรอยู่ ณ เวฬุวนาราม อันเป็นที่ให้เหยื่อแก่กระแต
ใกล้กรุงราชคฤห์ เช้าวันหนึ่งท่านพระสาริบุตรนุ่งอันตรวาสก (สบง) แล้วถือบาตรและจีวรเข้าไปสู่กรุงราชคฤห์เพื่อบิณฑบาต ครั้นเที่ยวไปตามลำดับตรอกในกรุงราชคฤห์แล้ว ก็นั่งพิงเชิงกำแพง๑ แห่งใดแห่งหนึ่ง ฉันบิณฑบาตนั้น ลำดับนั้น นางสูจิมุขี ปริพพาชิกา (นักบวชหญิง) เข้าไปหา
พระสาริบุตร แล้วถามว่า "ดูก่อน สมณะ ท่านคว่ำหน้าบริโภคใช่หรือไม่" พระสาริบุตรตอบว่า
"ดูก่อนน้องหญิง เรามิได้คว่ำหน้าบริโภค"

นางถามว่า "ดูก่อนสมณะ ถ้าอย่างนั้น ท่านแหงนหน้าบริโภคใช่หรือไม่"

"ดูก่อนน้องหญิง เรามิได้แหงนหน้าบริโภค"

"ดูก่อนสมณะ ถ้าอย่างนั้น ท่านหันหน้าไปตามทิศใหญ่บริโภคใช่หรือไม่"

"ดูก่อนน้องหญิง เรามิได้หันหน้าไปตามทิศใหญ่บริโภค"

"ดูก่อนสมณะ ถ้าอย่างนั้น ท่านหันหน้าไปตามทิศเฉียงบริโภคใช่หรือไม่"

"ดูก่อนน้องหญิง เรามิได้หันหน้าไปตามทิศเฉียงบริโภค"

"ดูก่อนสมณะ เมื่อข้าพเจ้าถาม ท่านก็ปฏิเสธทั้งหมด ถ้าอย่างนั้น ท่านบริโภคอย่างไร"

"ดูก่อนน้องหญิง สมณพราหมณ์บางพวกสำเร็จความเป็นอยู่ (ครองชีวิต) ด้วย
มิจฉาชีพด้วยติรัจฉานวิชา คือวิชาดูที่ (ว่าตรงไหนดีเป็นมงคล) สมณพราหมณ์เหล่านี้
เรียกว่าคว่ำหน้าบริโภค"

"ดูก่อนน้องหญิง สมณพราหมณ์บางพวกสำเร็จความเป็นอยู่ด้วยมิจฉาชีพ ด้วย
ติรัจฉานวิชา คือวิชาดูดาวฤกษ์ สมณพราหมณ์เหล่านี้ เรียกว่าแหงนหน้าบริโภค"

"ดูก่อนน้องหญิง สมณพราหมณ์บางพวกสำเร็จความเป็นอยู่ด้วยมิจฉาชีพ เพราะประกอบเนือง ๆ ซึ่งการไปชักสื่อ (ให้ชายหญิงเป็นสามีภริยากัน) สมณพราหมณ์เหล่านี้
เรียกว่าหันหน้าไปตามทิศใหญ่บริโภค"

"ดูก่อนน้องหญิง สมณพราหมณ์บางพวกสำเร็จความเป็นอยู่ด้วยมิจฉาชีพ ด้วยติรัจฉานวิชาคือวิชาดู (ลักษณะ) ร่างกาย สมณพราหมณ์เหล่านี้ เรียกว่าหันหน้าไปตามทิศเฉียงบริโภค"

"ดูก่อนน้องหญิง เรามิได้สำเร็จความเป็นอยู่ด้วยมิจฉาชีพดังกล่าวนั้น เราแสวงหาอาหารโดยธรรม ครั้นแสวงหาได้แล้วก็บริโภค"

ลำดับนั้น นางสูจิมุขี ปริพพาชิกา เข้าไปสู่ถนนจากถนน สู่ทางสี่แยก จากทางสี่แยก
เที่ยวบอกกล่าวอย่างนี้ว่า "สมณศากยบุตรทั้งหลายแสวงหาอาหารโดยธรรม แสวงหาอาหาร
ที่ไม่มีโทษ ท่านทั้งหลาย จงถวายอาหารแก่สมณศากยบุตรทั้งหลายเถิด"๑

<reference>สํ.ข. ๑๗/๕๑๗/๒๔๗</reference>

## ๒๑๗. พระพุทธเจ้าทรงปวารณาพระองค์

สมัยหนึ่ง พระผู้มีพระภาคประทับ ณ ปราสาทของนางวิสาขา มิคารมารดา ใน
บุพพาราม พร้อมด้วยภิกษุสงฆ์หมู่ใหญ่ประมาณ ๕๐๐ รูป ซึ่งล้วนเป็นพระอรหันต์ สมัยนั้น
พระผู้มีพระภาค อันภิกษุสงฆ์หมู่ใหญ่แวดล้อม ประทับนั่ง ณ ที่กลางแจ้ง เพื่อการปวารณา
ในวันอุโบสถ๒ วันนั้นขึ้น ๑๕ ค่ำ ขณะนั้นทรงเห็นภิกษุสงฆ์นิ่งอยู่ จึงตรัสว่า "ดูก่อนภิกษุทั้งหลาย บัดนี้ เราปวารณาแก่ท่านทั้งหลาย ท่านทั้งหลายจะไม่ตำหนิการกระทำใด ๆ ทางกายหรือทางวาจาของเราบ้างหรือ"

เมื่อพระผู้มีพระภาคตรัสว่าอย่างนั้น ท่านพระสาริบุตรจึงลุกขึ้นจากอาสนะ ทำผ้าห่มเฉวียงบ่าข้างหนึ่ง น้อมอัญชลีไปทางพระผู้มีพระภาค กราบทูลว่า "ข้าแต่พระองค์ผู้เจริญ
ข้าพระองค์ทั้งหลายย่อมไม่ติเตียนการกระทำใด ๆ ทางกายหรือวาจาของพระผู้มีพระภาค
เพราะพระผู้มีพระภาคเป็นผู้ทำให้เกิดมรรคาที่ยังไม่เกิดขึ้น เป็นผู้ให้กำเนิดมรรคาที่ยังไม่กำเนิด
เป็นผู้บอกมรรคาที่ยังไม่มีผู้บอก เป็นผู้รู้ รู้แจ้งซึ่งมรรคา เป็นผู้ฉลาดในมรรคา ข้าแต่พระองค์
ผู้เจริญ สาวกทั้งหลายในขณะนี้เป็นผู้ดำเนินตามมรรคา เป็นผู้มารวมกันในภายหลัง ข้าแต่พระองค์ผู้เจริญ ข้าพระองค์ขอปวารณากะพระผู้มีพระภาค พระผู้มีพระภาคจะไม่ทรงตำหนิการกระทำ
ใด ๆ ทางกายหรือทางวาจาของข้าพระองค์บ้างหรือ"

"ดูก่อนสาริบุตร เราไม่ติเตียนการกระทำใด ๆ ทางกายหรือทางวาจาของเธอ ดูก่อน
สาริบุตร เธอเป็นผู้มีปัญญามาก เป็นผู้มีปัญญาหนาแน่น เป็นผู้มีปัญญาเป็นเหตุให้ร่าเริง
เป็นผู้มีปัญญาไว เป็นผู้มีปัญญาเฉียบแหลม เป็นผู้มีปัญญาชำแรกกิเลส ดูก่อนสาริบุตร
เปรียบเหมือนเชษฐโอรส (บุตรคนใหญ่) ของพระเจ้าจักรพรรดิ์ ย่อมทำให้จักร (กงล้อ)
ที่พระบิดาหมุนแล้ว ให้หมุนตามไปได้โดยชอบฉันใด เธอก็ฉันนั้น ย่อมยังธรรมจักร (กงล้อ
คือธรรม) อันยอดเยี่ยม ที่เราหมุนแล้ว ให้หมุนตามไปได้โดยชอบ"

พระสาริบุตรกราบทูลว่า "ข้าแต่พระองค์ผู้เจริญ ได้ยินว่า พระผู้มีพระภาคไม่ทรงตำหนิการกระทำใด ๆ ทางกายหรือทางวาจาของข้าพระองค์ ก็ภิกษุทั้งหลาย ๕๐๐ รูปเหล่านี้เล่า
พระผู้มีพระภาคจะไม่ทรงตำหนิการกระทำทางกายหรือทางวาจาบ้างหรือ พระเจ้าข้า"

พระผู้มีพระภาคตรัสว่า "ดูก่อนสาริบุตร แม้ภิกษุ ๕๐๐ รูปเหล่านี้ ก็ไม่มีการกระทำ
ใด ๆ ทางกายหรือวาจาที่เราจะตำหนิ ดูก่อนสาริบุตร เพราะในภิกษุ ๕๐๐ รูปเหล่านี้ ภิกษุ
๖๐ รูปได้วิชชา ๓ ภิกษุ ๖๐ รูปได้อภิญญา ๖ ภิกษุ ๖๐ รูป เป็นอุภโตภาควิมุต (ผู้พ้นจาก
กิเลสโดย ๒ ส่วน คือพ้นเพราะสมาธิ และพ้นเพราะปัญญา) ภิกษุที่เหลือ เป็นปัญญาวิมุต
(ผู้พ้นจากกิเลสเพราะปัญญา)

ลำดับนั้น ท่านพระวังคีสะลุกขึ้นจากอาสนะ ทำผ้าห่มเฉวียงบ่าข้างหนึ่ง น้อมอัญชลี
ไปทางพระผู้มีพระภาค แล้วกราบทูลว่า "ข้าแต่พระผู้มีพระภาค ข้อนั้นย่อมทำให้ข้าพระองค์
แจ่มแจ้ง ข้าแต่พระสุคต ข้อนั้นย่อมทำให้ข้าพระองค์แจ่มแจ้ง"

"ดูก่อนวังคีสะ ข้อนั้นจงแจ่มแจ้งเถิด๑"

ลำดับนั้น ท่านพระวังคีสะได้กล่าวชมเชยพระผู้มีพระภาคในที่เฉพาะพระพักตร์
ด้วยคาถาหลายคาถาโดยย่อว่า

"ในวันนี้ซึ่งเป็นวัน (ขึ้น) ๑๕ ค่ำ ภิกษุ ๕๐๐ รูป ผู้ตัดเครื่องผูกคือกิเลสอันร้อยรัดได้
ผู้ไม่มีทุกข์ ผู้สิ้นความเกิดอีกแล้ว ผู้แสวงคุณอันประเสริฐ ได้มาประชุมกันแล้ว โดยความบริสุทธิ์๑ เปรียบเหมือนพระเจ้าจักรพรรดิ์ มีอำมาตย์แวดล้อม เสด็จไปโดยรอบแผ่นดินนี้ อันมีมหาสมุทรเป็นที่สุดฉันใด พระสาวกทั้งหลายผู้มีวิชชา ๓ ผู้ทำมฤตยูให้เสื่อม ย่อมนั่งล้อมพระบรมศาสดาผู้ชนะสงคราม ผู้เปรียบเหมือนนายกองเกวียนผู้ยอดเยี่ยมฉะนั้น สาวกเหล่านั้นทั้งหมด
เป็นบุตรของพระผู้มีพระภาค มลทินย่อมไม่มีในที่นี้ ข้าพเจ้าขอไหว้พระผู้อาทิตยวงศ์ ผู้ฆ่าเสีย
ซึ่งลูกศรคือตัณหา พระองค์นั้น"

<reference>สํ.ส. ๑๕/๗๔๔ - ๗๔๖/๒๔๒ - ๒๔๓</reference>
<br>

(หมายเหตุ : พระสูตรนี้แสดงตัวอย่างอันดีที่พระผู้มีพระภาคทรงอนุญาตให้ภิกษุสงฆ์ว่ากล่าว ชี้ข้อที่ผิดพลาดของพระองค์ได้ อันเป็นวิธีการที่ไม่เปิดโอกาสให้ปกปิดความเสียหาย
ใด ๆ ไว้ ทั้ง ๆ ที่พระองค์เป็นผู้บริสุทธิ์แล้ว ก็ทรงทำพระองค์เป็นแบบอย่าง คำกล่าวของท่านพระวังคีสะ 
ในตอนหลังเป็นการกล่าวด้วยสำนวนกวี ซึ่งท่านพระวังคีสะเป็นผู้เชี่ยวชาญ)

## ๒๑๘. ยังยึดถือ จะชื่อว่าไม่มีโทษไม่มี

"ดูก่อนภิกษุทั้งหลาย ในข้อนั้น อริยสาวกผู้ได้สดับแล้ว ย่อมพิจารณาอย่างนี้ว่า
ข้อที่ว่าเรายังยึดถืออยู่จะเป็นผู้ไม่มีโทษนั้น จะมีอยู่บ้างหรือไม่หนอในโลก อริยสาวกนั้นย่อมรู้อย่างนี้ว่า ข้อที่ว่าเรายังยึดถืออยู่จะเป็นผู้ไม่มีโทษนั้น ไม่มีเลยในโลก

<reference>สํ.ข. ๑๗/๑๖๙/๙๕</reference>

## ๒๑๙. ตรัสแนะนำให้สังคายนาพระธรรมวินัย

"ดูก่อนจุนทะ เพราะเหตุนี้แล ธรรมเหล่าใดที่เราแสดงแล้วด้วยปัญญาอันยิ่ง ท่าน
ทั้งหลายทั้งปวงพึงประชุมกัน มาพร้อมกัน สังคายนา (ร้อยกรอง) พิจารณาอรรถะกับอรรถะ พยัญชนะกับพยัญชนะ (คือจัดระเบียบพิจารณาทั้งโดยเนื้อความและตัวอักษร) ในธรรมเหล่านั้น โดยประการที่พรหมจรรย์นี้พึงเป็นของยั่งยืน ตั้งอยู่ตลอดกาลนาน ข้อนั้นพึงเป็นไปเพื่อ
ประโยชน์ เพื่อความสุขแก่ชนเป็นอันมาก เพื่ออนุเคราะห์โลก เพื่อประโยชน์ เพื่อเกื้อกูล
เพื่อความสุขแก่เทวดาและมนุษย์ทั้งหลาย"

<reference>ที.ปา. ๑๑/๑๐๘/๑๑๘</reference>

## ๒๒๐. การทำตนให้ชุ่มด้วยความสุข

"ดูก่อนจุนทะ มีฐานะอยู่ ที่นักบวชเจ้าลัทธิอื่นพึงกล่าวอย่างนี้ว่า สมณศากยบุตร
เป็นผู้ประกอบเนือง ๆ ในการทำตนให้ชุ่มด้วยความสุขอยู่ (สุขัลลิกานุโยค) เมื่อนักบวชเจ้าลัทธิอื่นกล่าวอย่างนี้ ท่านทั้งหลายพึงกล่าวว่า ผู้มีอายุทั้งหลาย สุขัลลิกานุโยคอย่างไหนกัน เพราะ
สุขัลลิกานุโยคมีมากมาย หลายอย่าง มีประการต่าง ๆ ดูก่อนจุนทะ สุขัลลิกานุโยค ๔ อย่าง
เหล่านี้ ที่เลว ที่เป็นของชาวบ้าน เป็นของบุถุชน (คนที่ยังหนาไปด้วยกิเลส) ไม่เป็นของพระอริยะ ไม่ประกอบด้วยประโยชน์ ไม่เป็นไปเพื่อความเบื่อหน่าย เพื่อคลายกำหนัด เพื่อความดับทุกข์ เพื่อสงบระงับ เพื่อความรู้ยิ่ง เพื่อความตรัสรู้ เพื่อพระนิพพาน สุขัลลิกานุโยค ๔ คือ

<list-item>

(๑) บุคคลบางคนในโลกนี้ เป็นคนเขลา ฆ่าสัตว์แล้ว ยังตนให้เป็นสุข ให้ชุ่มชื่น
นี้เป็นสุขัลลิกานุโยคที่ ๑

(๒) บุคคลบางคนในโลกนี้ ถือเอาสิ่งของที่เจ้าของเขามิได้ให้แล้ว ยังตนให้เป็นสุข
ให้ชุ่มชื่น นี้เป็นสุขัลลิกานุโยคที่ ๒

(๓) บุคคลบางคนในโลกนี้ กล่าวเท็จแล้ว ยังตนให้เป็นสุข ให้ชุ่มชื่น นี้เป็น
สุขัลลิกานุโยคที่ ๓

(๔) บุคคลบางคนในโลกนี้ พรั่งพร้อมบำเรออยู่ด้วยกามคุณ ๕ (คือ รูป เสียง กลิ่น
รส โผฏฐัพพะ ที่น่าปรารถนารักใคร่ชอบใจ) นี้เป็นสุขัลลิกานุโยคที่ ๔

</list-item>

(ครั้นแล้วทรงแสดงการประกอบเนือง ๆ ในการทำตนให้ชุ่มด้วยความสุขที่เป็นฝ่ายดี คือสุขในฌาน ๔ ซึ่งไม่ข้องอยู่ด้วยการเบียดเบียนผู้อื่นหรือด้วยกาม แล้วทรงแสดงผลของ
การทำตนให้ชุ่มอยู่ในสุขคือฌานนั้นว่า จะทำให้เป็นพระโสดาบัน ผู้ละสัญโญชน์๑ ได้ ๓ (คือ
สักกายทิฏฐิ ความเห็นเป็นเหตุยึดถือกายของตน วิจิกิจฉา ความลังเลสงสัย และสีลัพพตปรามาส
การลูบคลำศีลและพรต คือถือมงคลตื่นข่าว หรือติดในลัทธิพิธี) จะทำให้เป็นพระสกทาคามี
ผู้ละสัญโญชน์ได้ ๓ (เหมือนพระโสดาบัน) แต่ทำราคะ โทสะ โมหะ ให้เบาบางลง จะมาสู่โลกนี้เพียงครั้งเดียวแล้วก็ทำที่สุดแห่งทุกข์ จะทำให้เป็นพระอนาคามี ผู้ละสัญโญชน์เบื้องต่ำได้ ๕
(คือ ๓ ข้ออย่างที่พระโสดาบันละได้ กับเพิ่มอีก ๒ ข้อ คือกามราคะ ความกำหนัดยินดีในกามและปฏิฆะ ความกระทบกระทั่งแห่งจิตหรือความขัดใจ) เกิดเป็นอุปปาติกะ๑ แล้วนิพพาน
ในที่นั้น ไม่ต้องมาสู่โลกนี้จากที่นั้นอีก จะทำให้เป็นพระอรหันต์ คือผู้สิ้นกิเลส)

<reference>ที.ปา. ๑๑/๑๑๔ - ๑๑๗/๑๒๑ - ๑๒๔</reference>

## ๒๒๑. พราหมณ์เกิดจากปากพรหมแน่หรือ

"ดูก่อนผู้สืบวงศ์แห่งวาสิษฐะและภารัทวาชะทั้งหลาย พวกพราหมณ์มิได้นึกถึง
ความเก่า จึงกล่าวกะท่านทั้งหลายว่า วรรณะพราหมณ์เท่านั้นประเสริฐสุด วรรณะอื่น ๆ เลว วรรณะพราหมณ์เท่านั้นเป็นวรรณะขาว วรรณะอื่น ๆ ดำ พราหมณ์ทั้งหลายเท่านั้นย่อมบริสุทธิ์ คนที่มิใช่พราหมณ์ย่อมไม่บริสุทธิ์ พราหมณ์ทั้งหลายเป็นบุตร เป็นโอรสของพรหม เกิดจาก
ปากพรหม มีพรหมเป็นแดนเกิด เป็นผู้อันพรหมสร้างสรรค์ เป็นทายาทของพรหม ดังนี้

"ดูก่อนผู้สืบวงศ์แห่งวาสิษฐะและภารัทวาชะทั้งหลาย คนย่อมเห็นกันทั่วไปว่า
นางพราหมณีของพวกพราหมณ์ มีระดูก็มี มีครรภ์ก็มี กำลังคลอดก็มี กำลังให้บุตรดื่มนมก็มี
ก็พวกพราหมณ์เหล่านั้น เกิดจากองค์กำเนิดของมารดา (โยนิชา) แท้ ๆ ยังกล่าวว่า วรรณะพราหมณ์เท่านั้นประเสริฐสุด วรรณะอื่นเลว เป็นต้น พราหมณ์เหล่านั้นย่อมชื่อว่ากล่าวตู่
พระพรหม กล่าวคำเท็จ และประสบสิ่งมิใช่บุญเป็นอันมาก"

<reference>ที.ปา. ๑๑/๕๑/๗๔</reference>

## ๒๒๒. วรรณะ ๔ มีทั้งที่ทำชั่วทำดี

"ดูก่อนผู้สืบวงศ์แห่งวาสิษฐะและภารัทวาชะทั้งหลาย วรรณะ ๔ เหล่านี้ คือกษัตริย์ (นักรบ) พราหมณ์ (นักทำพิธี) แพศย์ (พ่อค้า) และศูทร (กรรมกร)"

"ดูก่อนผู้สืบวงศ์แห่งวาสิษฐะและภารัทวาชะทั้งหลาย บุคคลบางคนในโลกนี้ ที่เป็นกษัตริย์ก็มี เป็นพราหมณ์ก็มี เป็นแพศย์ก็มี เป็นศูทรก็มี ย่อมฆ่าสัตว์ ลักทรัพย์ ประพฤติผิด
ในกาม พูดเท็จ พูดส่อเสียด (ยุให้เขาแตกร้าวกัน) พูดคำหยาบ พูดเพ้อเจ้อ มักได้ มีจิตพยาบาท
มีความเห็นผิด ธรรมเหล่าใดที่เป็นอกุศล นับเนื่องเข้าในอกุศล มีโทษ นับเนื่องเข้าในสิ่งมีโทษ ไม่ควรส้องเสพ นับเนื่องเข้าในสิ่งไม่ควรส้องเสพ ไม่ควรแก่พระอริยะ นับเนื่องเข้าในสิ่งไม่ควรแก่พระอริยะ เป็นธรรมดำ มีวิบากดำ อันผู้รู้ติเตียน ธรรมเหล่านั้น บางข้อปรากฏในกษัตริย์ก็มี ในพราหมณ์ก็มี ในแพศย์ก็มี ในศูทรก็มี"

"ดูก่อนผู้สืบวงศ์แห่งวาสิษฐะและภารัทวาชะทั้งหลาย บุคคลบางคนในโลกนี้ ที่เป็นกษัตริย์ก็มี พราหมณ์ก็มี แพศย์ก็มี ศูทรก็มี ย่อมเว้นจากการฆ่าสัตว์ การลักทรัพย์ การประพฤติผิดในกาม ย่อมเว้นจากการพูดเท็จ การพูดส่อเสียด การพูดคำหยาบ การพูดเพ้อเจ้อ ย่อมเป็นผู้ไม่มักได้ ไม่มีจิตพยาบาท ไม่มีความเห็นผิด ธรรมเหล่าใดที่เป็นกุศล นับเนื่องเข้าในกุศล
ไม่มีโทษ นับเนื่องเข้าในสิ่งไม่มีโทษ ควรส้องเสพ นับเนื่องเข้าในสิ่งควรส้องเสพ ควรแก่พระอริยะ นับเนื่องเข้าในสิ่งควรแก่พระอริยะ เป็นธรรมขาว มีวิบากขาว อันผู้รู้สรรเสริญ ธรรมเหล่านั้น
บางข้อปรากฏในกษัตริย์ก็มี ในพราหมณ์ก็มี ในแพศย์ก็มี ในศูทรก็มี"

"ดูก่อนผู้สืบวงศ์แห่งวาสิษฐะและภารัทวาชะทั้งหลาย เมื่อวรรณะทั้งสี่ยังดาษดื่น
ทั้งสองทาง ยังประพฤติทั้งในธรรมที่ดำและขาว ที่ผู้รู้ติเตียนและสรรเสริญอยู่อย่างนี้ คำใดที่
พวกพราหมณ์กล่าวอย่างนี้ว่า วรรณะพราหมณ์เท่านั้นประเสริฐสุด วรรณะอื่น ๆ เลว วรรณะพราหมณ์เท่านั้นขาว วรรณะอื่น ๆ ดำ พราหมณ์ทั้งหลายเท่านั้นย่อมบริสุทธิ์ คนที่มิใช่พราหมณ์ย่อมไม่บริสุทธิ์ พราหมณ์ทั้งหลาย เป็นบุตร เป็นโอรสของพรหม เกิดจากปากพรหม มีพรหม
เป็นแดนเกิด เป็นผู้อันพรหมสร้างสรรค์ เป็นทายาทของพรหม ดังนี้ วิญญูชนทั้งหลาย
ย่อมไม่รับรู้คำกล่าวของพราหมณ์เหล่านั้น ข้อนั้นเพราะเหตุไร"

"ดูก่อนผู้สืบวงศ์แห่งวาสิษฐะและภารัทวาชะทั้งหลาย เพราะบรรดาวรรณะ ๔ เหล่านี้ ผู้ใดเป็นภิกษุ เป็นพระอรหันต์ สิ้นอาสวะ (กิเลสที่ดองสันดาน) แล้ว อยู่จบพรหมจรรย์แล้ว ได้ทำหน้าที่เสร็จแล้ว วางภาระแล้ว บรรลุประโยชน์ของตนแล้ว สิ้นกิเลสเป็นเหตุมัดสัตว์ไว้ในภพแล้ว พ้นแล้วเพราะรู้โดยชอบ ผู้นั้นย่อมกล่าวได้ว่า เลิศกว่าวรรณะทั้งสี่เหล่านั้นโดยธรรมอย่างแท้จริง มิใช่โดยอธรรม เพราะว่าธรรมเป็นของประเสริฐสุดในหมู่ชนทั้งในปัจจุบันและในอนาคต"

<reference>ที.ปา. ๑๑/๕๒ - ๕๓/๗๔ - ๗๕</reference>

## ๒๒๓. ตรัสเล่าเรื่องพระเจ้าปเสนทิโกศลปฏิบัติต่อพระองค์

"ดูก่อนผู้สืบวงศ์แห่งวาสิษฐะและภารัทวาชะทั้งหลาย พระเจ้าปเสนทิโกศลย่อมทรงทราบว่า พระอนุตตรสมณโคดมออกบวชแล้วจากศากยสกุล ดูก่อนผู้สืบวงศ์แห่งวาสิษฐะและภารัทวาชะทั้งหลาย ก็แต่ว่ากษัตริย์ศากยะทั้งหลายย่อมเดินหลังถัดจากพระเจ้าปเสนทิโกศล ย่อมกระทำความเคารพ กราบไหว้ การลุกขึ้นต้อนรับ ย่อมทำอัญชลีกรรม สามีจิกรรม (การ
กระทำที่เหมาะที่ควรในการให้เกียรติ) ในพระเจ้าปเสนทิโกศล กษัตริย์ศากยะย่อมกระทำ
ความเคารพ กราบไหว้ เป็นต้นอันใดในพระเจ้าปเสนทิโกศล พระเจ้าปเสนทิโกศลย่อมทรงทำ
ความเคารพ กราบไหว้ เป็นต้นนั้น ในตถาคต มิใช่เพราะทรงคิดว่า พระสมณโคดมเป็นผู้มี
ชาติดี เรามีชาติเลว พระสมณโคดมเป็นผู้มีกำลัง เราเป็นผู้ทุรพล พระสมณโคดมเป็นผู้น่าพอใจ เราเป็นผู้มีผิวพรรณทราม พระสมณโคดมเป็นผู้มีศักดาใหญ่ เราเป็นผู้มีศักดาน้อย ดังนี้เลย ที่แท้ทรงสักการะธรรม เคารพธรรม นับถือธรรม บูชาธรรม นอบน้อมธรรมต่างหาก พระเจ้าปเสนทิโกศลย่อมทรงทำความเคารพ กราบไหว้ การลุกขึ้นต้อนรับ ย่อมทรงทำอัญชลีกรรม สามีจิกรรมในตถาคตอย่างนี้ ดูก่อนผู้สืบวงศ์แห่งวาสิษฐะและภารัทวาชะทั้งหลาย โดยปริยายนี้แล ท่าน
ทั้งหลายพึงทราบประการที่ธรรมเป็นของประเสริฐสุด ในหมู่ชนทั้งในปัจจุบันและอนาคต"

<reference>ที.ปา. ๑๑/๕๔/๗๖</reference>

(หมายเหตุ : พระสูตรนี้ พระพุทธเจ้าตรัสสอนพวกพราหมณ์แห่งสกุลวาสิษฐะ
และภารัทวาชะ ศัพท์เต็มว่า วาเสฏฺฐภารทฺวาช ซึ่งนับถือศาสนาอื่นมาก่อน ภายหลังมาขอบวช
ในพระพุทธศาสนา จึงมาพักอบรม อยู่กับภิกษุทั้งหลายตามวินัยเรื่องการอยู่ปริวาสของผู้บวช
ในศาสนาอื่นมาก่อน)

## ๒๒๔. เรื่องของพราหมณ์ผู้กระด้างเพราะถือตัว

สมัยนั้น พราหมณ์ผู้กระด้างเพราะถือตัว อาศัยอยู่ในกรุงสาวัตถี พราหมณ์นั้น
ไม่ไหว้มารดา ไม่ไหว้บิดา ไม่ไหว้อาจารย์ ไม่ไหว้พี่ชาย

สมัยนั้น พระผู้มีพระภาค อันบริษัทใหญ่แวดล้อมทรงแสดงธรรมอยู่

ขณะนั้นพราหมณ์ผู้กระด้างเพราะถือตัว คิดว่า พระสมณโคดมนี้ อันบริษัทใหญ่แวดล้อม
ทรงแสดงธรรมอยู่ ถ้าอย่างไรเราพึงเข้าไปหาพระสมณโคดม ถ้าพระสมณโคดมจักพูดกับเรา
เราก็จักพูดด้วย ถ้าพระสมณโคดมจักไม่พูดกับเรา เราก็จักไม่พูดด้วย

ลำดับนั้น พราหมณ์ผู้กระด้างเพราะถือตัว จึงเข้าไปใกล้พระผู้มีพระภาค ครั้นเข้าไป
ใกล้แล้ว จึงยืนอยู่ ณ ส่วนข้างหนึ่ง ขณะนั้นพราหมณ์ผู้กระด้างเพราะถือตัว คิดว่า พระสมณโคดม
ย่อมไม่รู้อะไร จึงใคร่จะกลับจากที่นั้น 

ลำดับนั้น พระผู้มีพระภาคทรงทราบความคิดของพราหมณ์นั้น จึงตรัสกะพราหมณ์
ด้วยคาถา (คำกวี) ว่า

”ดูก่อนพราหมณ์ ความถือตัวมีแก่ใครในโลกนี้ ก็ไม่เป็นของดีเลย ท่านมาด้วย
ความต้องการอันใด ก็พึงกล่าวความต้องการนั้นเถิด„

ลำดับนั้น พราหมณ์นั้น คิดว่า พระสมณโคดมย่อมรู้จิตของเรา จึงหมอบลง
แทบพระบาทของพระผู้มีพระภาคด้วยเศียรเกล้า ณ ที่นั้น แล้วจุมพิตพระบาทของ
พระผู้มีพระภาคด้วยปาก เอามือนวดฟั้น (พระบาท) ประกาศนามของตนว่า ”ข้าแต่พระโคดม
ผู้เจริญ ข้าพระองค์คือมานถัทธะ ข้าพระองค์คือมานถัทธะ (ผู้กระด้างเพราะถือตัว)„

ลำดับนั้น ที่ประชุมนั้นก็เกิดความรู้สึกอัศจรรย์ใจว่า ”น่าอัศจรรย์หนอ เรื่องไม่เคยมี
มามีขึ้น พราหมณ์ผู้นี้ไม่ไหว้มารดา ไม่ไหว้บิดา ไม่ไหว้อาจารย์ ไม่ไหว้พี่ชาย ก็แต่ว่าพราหมณ์นี้
กลับทำความเคารพอย่างยิ่งเห็นปานนี้ในพระสมณโคดม„

ลำดับนั้น พราหมณ์นั้นนั่งบนอาสนะของตนแล้ว จึงกราบทูลพระผู้มีพระภาคด้วยคาถาว่า
"ไม่ควรทำความถือตัวในใคร ควรมีความเคารพอย่างไร ควรนอบน้อมใคร ควรบูชา
อย่างดีต่อใคร"

พระผู้มีพระภาคได้ทรงภาษิตพระคาถาตอบว่า

"ควรมีความเคารพในมารดา ในบิดา ในพี่ชาย ในอาจารย์เป็นที่สี่ ท่านควรนอบน้อม
และบูชาอย่างดีในพระอรหันต์ ผู้สงบเย็น ผู้ทำหน้าที่เสร็จแล้ว ผู้ไม่มีกิเลสที่ดองสันดาน
ผู้ละมานะได้ ไม่กระด้างเพราะอนุสัยนั้น๑
 เป็นผู้ยอดเยี่ยม"

(พราหมณ์ผู้กระด้างเพราะถือตัว ก็ประกาศตนเป็นอุบาสกถึงพระรัตนตรัยเป็นสรณะ
ตลอดชีวิต)

<reference>สํ.ส. ๑๕/๖๙๔ - ๗๐๐/๒๒๕ - ๒๒๖</reference>

## ๒๒๕. อย่าโกรธเมื่อใครติเตียนพระพุทธเจ้า

ดูก่อนภิกษุทั้งหลาย คนเหล่าอื่นอาจกล่าวติเตียนเรา ติเตียนพระธรรม หรือติเตียน
พระสงฆ์ ท่านทั้งหลายไม่พึงผูกอาฆาต ขุ่นเคือง ไม่พอใจในบุคคลเหล่านั้น เพราะถ้าท่านทั้งหลาย
โกรธเคือง หรือไม่พอใจในบุคคลที่กล่าวติเตียนเรา ติเตียนพระธรรม หรือติเตียนพระสงฆ์นั้น
อันตรายเพราะความโกรธเคืองนั้น ก็จะพึงเป็นของท่านทั้งหลายเอง ถ้าท่านทั้งหลายโกรธเคือง

หรือไม่พอใจในบุคคลที่กล่าวติเตียนเรา ติเตียนพระธรรม หรือติเตียนพระสงฆ์ จะรู้ได้ละหรือ
ว่า คeกล่าวของคนเหล่าอื่นนั้น เป็นคeกล่าวที่ดี (สุภาษิต) หรือไม่ดี (ทุพภาษิต) "ไม่ทราบ
พระเจ้าข้า" "ดูก่อนภิกษุทั้งหลาย ท่านทั้งหลายพึงชี้แจง (คลี่คลาย) เรื่องที่ไม่เป็นจริง ให้เห็นว่า
ไม่เป็นจริง ในข้อที่คนเหล่าอื่นกล่าวติเตียนเรา ติเตียนพระธรรม หรือติเตียนพระสงฆ์ ให้เขา
เห็นว่าข้อนั้นไม่จริง ข้อนั้นไม่แท้ ข้อนั้นไม่มีในพวกเรา ข้อนั้นไม่ปรากฏในพวกเรา ดังนี้"

<reference>ที.สี. ๙/๑/๓ - ๔</reference>

## ๒๒๖. อย่าดีใจตื่นเต้นเมื่อใครชมเชยพระพุทธเจ้า 

"ดูก่อนภิกษุทั้งหลาย คนเหล่าอื่นอาจกล่าวชมเชยเรา ชมเชยพระธรรม หรือชมเชย
พระสงฆ์ ท่านทั้งหลายไม่พึงแสดงความชื่นชมโสมนัส หรือความรู้สึกตื่นเต้นในบุคคลเหล่านั้น
เพราะถ้าท่านทั้งหลายมีความชื่นชมโสมนัส มีความตื่นเต้นในบุคคลที่กล่าวชมเชยเรา ชมเชย
พระธรรม หรือชมเชยพระสงฆ์ อันตรายเพราะเหตุนั้น ก็จะพึงเป็นของท่านทั้งหลายเอง
ดูก่อนภิกษุทั้งหลาย ท่านทั้งหลายพึงรับรองเรื่องที่เป็นจริง ให้เห็นว่าเป็นจริง ในข้อที่คนเหล่าอื่น
กล่าวชมเชยเรา ชมเชยพระธรรม หรือชมเชยพระสงฆ์ ให้เขาเห็นว่าข้อนั้นจริง ข้อนั้นแท้
ข้อนั้นมีในพวกเรา ข้อนั้นปรากฏในพวกเรา ดังนี้"

<reference>ที.สี. ๙/๑/๔</reference>



<style scoped>
.table-1 {
	margin-left: 25%
}
.p-center {
  padding-left: 25%
}
</style>
